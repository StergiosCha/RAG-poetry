ΤΕΛΛΟΣ ΑΓΡΑΣ
ΤΑ ΒΟΥΚΟΛΙΚΑ ΚΑΙ ΤΑ ΕΓΚΩΜΙΑ

ΤΟ ΦΘΙΝΟΠΩΡΙΝΟ ΕΙΔΥΛΛΙΟ

Ι

Τότες γιατί να θλίβομαι; έλαχαν όμοιο κλήρο
και τα τραγούδια με τα φύλλα:

αφού μιάν άνοιξην ανθούν, να τα σκορπά τριγύρω 
του Αυγούστου πρώτη ανατριχίλα.

'Ανθίστε ωστόσο, ω στίχοι μου -ω ελπίδες μου, ω χαρά μου, 
κι ω φύλλα απ' το χινόπωρό μου!- 
κι απάνω από τη στάχτη μου ανεβείτε, κι από χάμου, 
πλεχτείτε γύρω στο σταυρό μου!

II

Καλόβουλη η κακόγνωμη, παραίτησέ με, Μοίρα!
Έλεος εγώ δε σου ζητώ. 
Χώρισε μέσα απ' τ' αγαθά μου ανάξια ο,τι σου πήρα! 
Δε θέλω πιά να σου χρωστώ.

Πως θα κερδίζω τάξε μου μονάχα όσο μ' αξίζει.
 Τάξε μου πιά να μη φανείς!
Τάξε μου πως το ανόσιο σου το νύχι δε θ' αγγίζει 
τη νέα μου δάφνη που φθονείς!

ΙΙΙ

Και συ θα πας, αγιόρταστος, βουκολικέ μου Απρίλη! 
Το πλούσιο χρώμα σου σ' αφήνει. 
Κι από τον πρώιμο τον καρπό, κι από το όψιμο σταφύλι, 
σταλιά δεν είναι να μου μείνει ·

Το ρόδο πέφτει, πίσω του στεγνό τ' αγκάθι μένει 
– κι είναι το δώρο τ' ακριβό μου: 
να πλέξω στέφανο μ' αυτό κι εγώ, γιορτή χαμένη, 
για να ομορφύνω το σταυρό μου.

IV

Φύλλωμα, που το θέρισμα ως τώρα έχεις ξεφύγει, 
κοιτάζω απάνω σου η ομορφιά το θάνατο να σμίγει. 
Μα κι αν δυνόταν η άνοιξη να 'ρθεί να σ' αντικρίσει, 
άλλη δε θα 'βρισκε χαρά στην όψη σου ν' αφήσει .

γιατί κι εκείνη σκέπαζε το κάθε σου κλωνάρι 
με τη σεμνή που του 'μοιαζε, του χινοπώρου χάρη. 
Φώναξε εσύ, Χινόπωρο, φώναξε εσύ του 'Απρίλη 
να δανειστεί απ' τη λάμψη σου στ' αποψινό το δείλι!

V

Άνοιξη, με τα δώρα σου τ' απλόχερα σπαρμένα, 
τέτοια μια δύση χρυσαφιά, 
παρόμοιον όνειρο ξανθό, σε γέμισεν εσένα; 
την ξέρεις τέτοιαν ομορφιά;

Μα εσένα να σου αποκριθώ δεν έχω· δε σου μοιάζει, 
Άνοιξη, εντός μου ο,τι κι αν πω.
Σε τέτοιες ώρες το είναι μου γεύεται και συνάζει 
τον υστερότατον καρπό.

VI

Λεύκα του δρόμου, η αντηλιά στη φυλλωσιά σου ρίχνει 
φαιδρή την όψη του θανάτου:
ποιος συλλογιέται το κακό, που, δίχως να το δείχνει, 
βόσκει στα φύλλα σου από κάτου;

῎Ας είναι, εγώ θα το χαρώ το φόρεμά σου! 
Στάσου χρυσόφεγγη μες στο μελτέμι! 
ώσπου — το ξέρω! — να το δω χάμω στη γης, μπροστά σου, 
να το μοιράζονται οι ανέμοι.

VII

Η ιτιά που ακόμα ζώνεται –και σα χαθεί το δείλι –
μιάν ατμοσφαίρα φωτερή, 
στα ολόχρυσα στολίζεται και, σαν καινούριο Απρίλη,
το θάνατό της καρτερεί.

 – Το θάνατο στοχάζεστε τάχα —στ' αλήθεια; — φύλλα; 
για ακόμα μια άνοιξη στερνή 
και δίνεστε ευκολόπιστα στην πρώτη ανατριχίλα, 
μια νέα ζητώντας ηδονή;

VIII

Κάτω απ' τον ήλιο το γλυκό κι απ' το χρυσό το δείλι, 
ήρθε στα δέντρα ο θάνατος μαζί με τον 'Απρίλη. 
Πλούσια των φύλλων η σοδειά, που αγέρας τη σωριάζει, 
στρώνεται απόψε στις βραγιές, πολλή, και τρεμουλιάζει.

Στ' αυλάκια τ' άδεια, η καλαμιά μαζεύεται, και τρέμει 
κι αυτή, για το χρυσάφι της που μάχονται οι ανέμοι, 
και μες στο φέγγος το στερνό, μακριά, απ' τους κάμπους 
πέρα,
η Μούσα κλαίει η αγροτική στην παγωμένη εσπέρα.

Έλα, άλλο πιά δεν έχομε μαζί· δεν απομένει... 
Μοίρα, κι εγώ είμ' αδύναμος κι εσύ 'σαι αποσταμένη. 
Πιά, φτάνει! Ν' αγαπήσομε!... Το βιός του να μας στρώσει 
και να 'ρθει, το Χινόπωρο, για να μας στεφανώσει!

IX

Σώθηκε η σκόλη η αγροτική. Ανώφελα θα στρώσει 
το χρυσό πλούτος του ο νοτιάς για να την ξανανιώσει. 
Τούτο το δείλι επρόδωκε κι η επίβουλη ομορφιά του 
χαρούμενη την άνοιξη στα χέρια του θανάτου.

Ο νούς μου πάει στη σιγαλιά μες στο γυμνό ρουμάνι 
και στην καπνιά του δειλινού που τριγυρνά στη στάνη, 
στων ουρανών την ερημιά που ένα λευκό φεγγάρι 
φυλάγει, αγνή στη μοναξιά, της θλίψης του τη χάρη.

– Τη βλέπω, Μοίρα, έτσι κι εγώ της νιότης μου τη στάχτη, 
και σένα αντίκρυ μου, πιστή στο θλιβερό σου αδράχτι... 
θα σε κοιτάζω ειρηνικά, με μάτια αποσταμένα: 
άλλο δε θα 'χεις να μου πείς, μηδέ κι εγώ σε σένα.

X

Τώρα που το χινόπωρο τα μάκρη του ομορφαίνει, 
τώρα, ψυχή μου, καρτερούσες 
τα ύστερα ρόδα το νερό να πάρει, που βαθαίνει, 
για να μου πείς πως τ' αγαπούσες;

Λοιπόν, αλήθεια —αφού μπορείς και τώρα να το νιώσεις 
το άφραστο φως τους και το χρώμα—
φυλάς μια παρθενιά —και δε θα μου τη φανερώσεις! —
 που δεν την πρόδωκες ακόμα;

XI

Των λιμανιών Χινόπωρο, χαριτωμένη αυγούλα,
γελάς, με τη χλωμή αντηλιά; 
Φρίσσουν τα χόρτα του γιαλού στού ανέμου την τρεμούλα, 
φρίσσουν, στην άδεια ακρογιαλιά.

Μα η ευκολοπίστευτη καρδιά και πως να ξαναζήσει, 
και να πιστέψει; πως μπορεί;
Τηνε φαρμάκεψε η νοτιά, της έχει αφροχτυπήσει 
την άρμη της την πιο πικρή.

XII

Ζυγώνω, σ' αφογκράζομαι να κλαίς, να κλαίς, μακριά μου, 
χάμω, στην έρημη αμμουδιά
– για μη οι νεράιδες σου ζητούν την άπιστη καρδιά μου, 
κράζουν τη μαύρη μου καρδιά;

Τ' άνθια μου, θέρισμα στερνό, στην αύρα δε θ' αφήσω 
που φέρνει κρύαν τη συννεφιά.
Εγώ τα φέρνω, Θάλασσα, για να σου τα μαδήσω 
στην πικραμένη σου ομορφιά!

XIII

Πάντα, σε αγώνα, Θάλασσα, και πικροκυματούσα, 
μα πιότερο είσαι λατρευτή, 
όταν στενάζει εξόριστη μακριά του πόνου η Μούσα, 
στην πιο σου αφρόλουστην ακτή.

Θάλασσα, γίνου η μούσα μου για πάντα, αντίς εκείνη! 
Γίνου τραγούδι μου βαθύ!
Γιατί, να σε μαδήσει εσέ και τάφος να σου γίνει, 
χινόπωρο δε θα βρεθεί! 

XIV

Στα ράφια, απόψε, που θλιμμένη δόξα τα φορτώνει,
πικρό βιβλίο τα κατοικεί,
σταλάζει ανάκουστος ηχός… κι είναι του Καιρού η σκόνη, 
του Καιρού η στάχτη η μυστική.

Απόψε πρώτη σου φορά δε θα μου λιγοστέψεις, 
Μοίρα, το βιός σου, περισσό:
με τα μαλλιά μου καρτερείς κάπου, ν' ανακατέψεις 
φούχτες το φύλλο το χρυσό.

XV

Αγκαλιασμένες Χάριτες εμπρός στο αρχαίο δρεπάνι, 
που η μια στην άλλη απάνω έχετε γείρει, 
Μούσες φθαρτές, ήρθε ο καιρός που η ομορφιά δε φτάνει, 
τριαντάφυλλα δεμένα στο ποτήρι!

Αχ, ομορφιά παρόμοια σας για να με καθρεφτίζει 
δεν έγινε· δε γίνεται, για μένα 
που τους γερμένους μου σταυρούς η Μούσα πλημμυρίζει
λουλούδια από τα δάκρυα της βρεγμένα!

XVI

Στο βάλτο, που ήλιος δυσμικός τον βάφει, τον ξεβάφει, 
πέφτει βροχή, από θάνατο γεμάτη και χρυσάφι, 
και το άστατο χινόπωρο, που καίει και που βουρκώνει, 
μες στα ίδια τα λυπητερά νερά του καμαρώνει.

Νοέμβρης, γραμμένος απ' το πιο τρεμουλιαστό κοντύλι, 
σπέρνει κατάχαμα, άκαρπη σπορά του, τον 'Απρίλη, 
σπέρνει κοτσάνια φόρτωμα και χρυσά φύλλα στοίβα 
– της φλόγας αυριανή χαρά στην ακρινή καλύβα.

– Άφηνε, νόημα φτερωτό, καπνέ, το περιβόλι! 
Παραίτα την αθάλη σου στις πέτρες, την ασβόλη 
στο χώμα! Απόψε του είναι μου κι εγώ τη στάχτη παίρνω 
και στού Σποριά τον άνεμο φούχτες, τη στάχτη, σπέρνω.

XVII

Απάνω απ' το ένα σιωπηλό σ' άλλο στενό περνούσες, 
γλυκό Φεγγάρι, η των νερών το δρόμο ακολουθούσες.
 Ήταν τα φύλλα στα κλαδιά... (θυμάμαι, ως εδώ ερχόμουν...)
κι από το φως σου, εχάνονταν οι αμυγδαλιές του δρόμου.

Τώρα, τα φύλλα καταγής κι οι βρύσες του χειμώνα... 
Τη λάσπη οργώνει οκνός τροχός και σέρνεται μ' αγώνα, 
κι είμαστε οι δυό μας μοναχοί, κι είναι όλα περασμένα. 
Άφες του αγρού τον ύπνο του και τον δικό μου εμένα!

XVIII

Φυσά ο Χειμώνας, γέρνουνε στη γης τα μαύρα σχίνα, 
σε πεδιάδα ερημική:
μόλις και τα παραίτησεν εδώ, θαρρείς, και κείνα, 
η Μούσα που τα κατοικεί.

Οι αγριομολόχες σάλευαν, κι εγώ σκέπη ζητούσα 
να με σκεπάσει απ' τη βροχή: 
στη μοναξιά της τρόμαξε, και στέναξεν η Μούσα 
και πάει, κατά την εξοχή.

XIX

Παρόμοιες άφαντα πουλιά που κελαδούν στα δάση, 
πίσω απ' τους στίχους μου άφαντες οι πίκρες κατοικούνε ·
τους βλέπουν οι άλλοι να σκιρτούν, να τρέχουν τους ακούνε: 
το σπαραγμό τους ποιος μπορεί να τονε δοκιμάσει;

ΤΑ ΒΟΥΚΟΛΙΚΑ

I

Το παινεμένο αγιόκλημα να σε τυλίγω στάσου, 
με τα χλωμά μου δάχτυλα να πλέχω τα μαλλιά σου, 
πριν πέσει Οχτώβρης γύρω μας και πριν να ζωγραφίσει 
τ' άσπρο φεγγάρι στα νερά και τη μαβιά τη δύση!

Άνοιξη μέσα μου φυσάει απ' το δικό σου στόμα. 
Στο μέτωπό σου, η παρθενιά σφίγγει στεφάνι ακόμα,
κι η λάμψη εκείνη κι η γοργή ματιά που έχεις για μένα 
μοιάζει αντηλιά που πρόσπεσε σε φύλλα σαστισμένα.

Το στάχυ στον ξανθόν αγρό που ανάσα δε σαλεύει, 
το χρώμα του προσώπου σου το διαλεχτό ζηλεύει, 
και το καλάμι το λιγνό - στην ακροποταμιά του 
που ήλιος το φλούδι του περνά και φέγγει ανάμεσά του 
(έτσι αγαπώ να τον κοιτώ πεσμένος στο χορτάρι) – 
τόσο χλωμό είναι, διάφανο, σωστό μαργαριτάρι!

Κάποιο λουλούδι ξέφυλλο, κάποια φραγή σπασμένη
 χάμω, εν' αχνάρι πρόσκαιρο σε λίγο ας απομένει 
σημάδι κάποιο, το σφιχτό κορμί σου όπως τ' αφήσει, 
την ώρα και τη λίγη μας χαρά να μαρτυρήσει 
 - και το φαρμάκι απ' του έρωτα (το ξέρω!) την κυψέλη, 
σα στύψω από τ' αχείλι σου της παρθενιάς το μέλι.

Μιάν ηδονή να μας κεντάει γιατί, φαρμακεμένη;
αχ! κι όλη η πίκρα που φυλάει στα βάθη της κρυμμένη;

Τι θες να ξέρω, όσο φαιδρή σ' έχω σιμά μου, αλήθεια; 
Έχουν τη ζέστα τους γλυκιά τα βαθουλά σου στήθια...

Τον ξεχασμένο η σύριγγα σκοπό ξανά ας λαλήσει, 
που είχε μια Μούσα αγροτική τη νιότη μου λικνίσει! 
Μες στα κλαριά του ο μουσικός ο θεός ξανά ας σαλέψει 
και τα δειλά τα λόγια μου γλυκά να συντροφέψει...

Έλα, βουκολική ομορφιά (κι η μέρα πιά είναι λίγη!), 
πριν ξεπετάξει τ' άπιστο πουλί και μας ξεφύγει!
 Έρωτα, φύσησε ως εμέ, καθώς τα φύλλα, πέρα, 
θερμός σαλεύει της φτελιάς αγέρας, κάθε εσπέρα!

Ας ανασάνεις μοναχά στο στόμα μου – και φτάνει
 να μ' αναστήσεις μια χλωμή ψυχή, που έχει πεθάνει!



II

Μην πάμε ακόμα, ως να φανούν οι αυγές του αποσπερίτη! 
Ξέρεις ποια Θλίψη αγνώριστη να καρτερεί στο σπίτι, 
ξεκινημένη από βαθιά, περπατημένη στράτα, 
να πληρωθεί τον κόπο της για τα πικρά μαντάτα,

Εδώ, μέσα απ' τ' αγριόκρινα, νοτιά κρυφανασαίνει, 
στάζει, κι αλείφει το νερό τις πέτρες και ξεπλένει, 
και στις βραγιές, που έχει η αντηλιά τα χρώματα ξυπνήσει, 
κυλά στ' αυλάκι το νερό, τα χόρτα να ποτίσει.

Δέσε για στέφανο τα εφτά χρώματα του 'Απρίλη! 
Εμέ μου φτάνει τ᾽ αχαμνό, το λιγοστό ασφοδίλι, 
που για καμάρι της γυμνής της χειμωνιάς φυτρώνει· 
η πικροδάφνη είναι για με κι η ταπεινή ανεμώνη...

Τρύγησε, κορφολόγησε την προίκα εσύ του Μάη, 
το θριαμβικό Τριαντάφυλλο στο ξανθό αστάχυ πλάι! 
Τ' αγκάθια του άφηνε για με, που είναι γραφτό μου, 
μόνο τα δάχτυλά μου τα χλωμά στ' αγκάθια να ματώνω.

III

Η καπνισμένη η Θάλασσα φαιδρά αγεράκια βγάζει. 
Γλυκανασαίνουν οι στεριές, ο κάμπος τρεμουλιάζει.

Τους ήχους και τ' αντίφωνα κοιμίζει η εσπέρα, αγάλια. 
Αύρες κοιμίζουν μαλακά τ' ανήσυχα ακρογιάλια 
κι ώρα την ώρα, θα τη δείς, αραθυμιά γεμάτη, 
την πάρωρη, γλυκιά φωτιά που κυβερνά η Εκάτη.

Σ' όλον το δρόμο ατρύγητο μοσχοβολά το κλήμα. 
῎Ασφαλτα, αστέρι του Έρωτος, οδήγα μας το βήμα! 
Κι απ' το θαλασσοπόρφυρο του Τρυγητή τ' αστέρι, 
εγώ τη χάρη σου αγαπώ κι η χάρη σου το ξέρει.

Να, το φεγγάρι! Ανάμεσα στις καλαμιές χλωμιαίνει. 
Στενάζει αγέρας τρυφερά, που δίπλα τους διαβαίνει, 
κι απ' το ηχερό το διάστημα κι απ' τ' άφωνο φεγγάρι, 
αυλός που κλαίει, κάποιο πουλί, ένα αρφανό μοσχάρι...

IV

Έσβησε, κατεβαίνοντας στον κάμπο, ο αποσπερίτης. 
Γλυκιά είν' η ώρα, κι η άνοιξη που ξεψυχά μαζί της. 
Παίξε μου απόψε τους πικρούς σκοπούς που σου ’χει μάθει 
θλιμμένος Σάτυρος, γυμνός, από των δρυμών τα βάθη!

῎Ακου, η νοτιά που ξεκολλά των πλατανιών τα φύλλα! 
῎Ακου, απ' τον άδεντρον αγρό πως πνέει ανατριχίλα! 
Κατά τον έρημο ουρανό κλαίει το ξανθό δαμάλι, 
και μια, η νοτιά αλαφροφυσά, πότε σωπαίνει πάλι.

Μέσα απ’ της στέρνας τα νερά, μαβιά ξεσηκωμένα 
διαβαίνουν τ' αυγουστιάτικα τα σύννεφα, ένα ένα, 
κι η φυλλωσιά τον ίσκιο της δώθε και κείθε σείνει... 
Πίσω απ' τον κάμπο, τρίσβαθα, αυξαίνει κρύα σελήνη.

Κυνηγημένος ως εδώ απ' τα γυμνά τα δάση 
φωλιά ο διωγμένος ο έρωτας ζητάει, για να φωλιάσει ·
μα εδώ έχουν φύγει τα πουλιά, κι ώρα την ώρα φτάνει 
κι η χειμωνιά που μάζωξε τα πρόβατα στη στάνη.

Τάμα απ' τα σκόρπια μου μαλλιά ξανθή πλεξίδα κλέβω: 
με τον αυλό – που ανώφελα στ' αχείλι μου παιδεύω 
για να του πάρω τ' άπαρτο το μυστικό –δεμένα, 
ας πάνε σε ρηχά νερά, Χινόπωρο, με σένα!

V

Ώρα ακλουθάμε τη γριά, που χάμω σέρνει ακόμα 
το φόρεμά της, μακρουλό κι απλόχωρο, στο χώμα 
και που είν' η πικραμένη της, καθώς μακραίνει, εικόνα 
ίδια τη Μοίρα ζωντανή, τη Μοίρα του χειμώνα!

Κοράκι μαύρο χαμηλά τους γύρους του χαράζει 
και κύκλο απ' το μαντίλι της χαμοπετά και κράζει 
γιατί ένιωσε τη χειμωνιά και τον καιρό που οι ανέμοι 
κάνουν και κλαίνε οι καλαμιές κι ο φράχτης μας να τρέμει...

Πιά, μόνο ακούς μουκάνημα στους στάβλους, ολοένα, 
που μασουλίζουν και φυσούν, μπρός στο παχνί σκυμμένα, 
κοπάδια τα σγουρόμαλλα και τα ξανθά τα βόδια.

Πιά, μόνο η αξίνα, που ξερά τα φύλλα συμμαζώνει,
μ' έναν στενό κι έναν κακόν ηχό που μας πληγώνει –
χάμω, στων άρρωστων δεντρών ολόγυρα τα πόδια.

VI

Μαύρο μαντίλι ιερατικά σε ζώνει ως το σαγόνι, 
κι άστατο αδράχτι απάνω σου χορεύεις σαν αγγόνι, 
κυρούλα, απλή νησιώτισσα, που ο ήλιος περνά θλιμμένα 
τα ζαρωμένα ν' ασπαστεί κονίσματα και σένα!

Τα πρωτοβρόχια – του χλωμού χειμώνα προξενήτρες –
που εχόρτασαν τις ταπεινές τις βοτανολογήτρες, 
περαστικά, ανεμόσταλτα διαβήκαν, στην αράδα. 
Και λιάζεσαι, σ' απόβροχο λευκό, σε κρύα λιακάδα;

Τα σαββατιάτικα άτρεμα τα Εσπερινά χτυπάνε. 
Σταυροκοπιέσαι, και –καθώς ν' αργοσαλέψουν πάνε
(σα φλόγα αγεροσάλευτη σ' ένα στεγνό φιτίλι) –
 παίζουν, ψυχή και προσευχή, μαζί στ' αχνά σου χείλη.

VII

'Απάνεμα κατρακυλά το μουσκεμένο φύλλο, 
στα ρείκια, στ' αγριοβότανα, γύρω στον άδειο μύλο, 
και στον κορμό και στην ξερή τη ρίζα, που τη ζώνει 
άλικο αγριοτριαντάφυλλο στερνό και σκαρφαλώνει.

Απ' τα γερτά αγριελόδεντρα που τις μεριές μας ζώνουν, 
κοκκινωπά τα φύλλα τους στα πόδια τους ζαρώνουν, 
κι ένα άφαντο αναφιλητό – ποιος ξέρει που! — αναβρύζει 
και ρείκια και νερόχορτα ξεπλένει: ψιχαλίζει...

Χαμένη κάτω απ' τους σωρούς, καθώς τρεμοσαλεύει, 
μια χαρακιά από λιγοστόν αφρό τη σημαδεύει 
την ιλαρή βυζαντινή πηγή, που τον 'Απρίλη 
λαλούσε στα νερόχορτα με τα φευγάτα χείλη.

Πρόσκαιρη σκέπη! Ο άνεμος τ' αρπά και τα παγαίνει...
Άρραγος πάγος τη γυμνή την άπλα περιμένει 
και κατοικήτρα μακρινή και μόνη θα της μείνει, 
μες στων ανάβαθων νερών τα κλώσματα, η σελήνη.

VIII 

Άτρεμη αχλύ των δειλινών πάνω απ' τους μόλους βγαίνει. 
Το αστέρι τον εσπερινόν ορίζοντα ανεβαίνει 
κι ανάβουν στο ρηχό νερό τρεμουλιαστά φιτίλια, 
του οκνού γιαλού που αμμόστρωτα μουσκεύουν τα κοχύλια.

Αντίο! Πίσω απ' την κουπαστή μας μένουν ολοένα 
τα ψαροκάικα να σκουντούν τις σκάλες τους, δεμένα, 
το βαθουλό, αργοκύματο κι αμμουδερό λιμάνι 
με την καπνιά που σκώνεται γλυκά, να ξεθυμάνει.

Χορεύοντας η θάλασσα κυλά. Πίσω απ' την πρύμη 
βρέξε τα ριγηλά νερά με το ακριβό σου ασήμι 
και στο στρωτό το δρόμο μας, που παίρνομε τρεχάτοι, 
άσε μαζί μας να 'ρχονται χλωμές φωτιές, Εκάτη!

Τριγύρω απ' το καίκι μας άρμη μοσκομυρίζει 
κι ο άνεμος παγαινόρχεται μες στ' άρμενα και τρίζει. 
Παρόμοια το πουλί, πιστό στην άνοιξη που μένει, 
κύμα το κύμα παίρνοντας ξοπίσω της παγαίνει!

ΒΡΟΧΗ ΑΠΡΙΛΙΑΤΙΚΗ

῎Αλλαξαν κιόλας φορεσιά της κερασιάς τα κλώνια. 
Τα μουσκεμένα τους φτερά χτυπούν τα χελιδόνια 
κι όλη η καρδιά μου απ' τις σμιχτές τις ευωδιές νοτίζει, 
του κάμπου όσο τα σύνορα ψιλή βροχή ποτίζει.

Ολόρθο πάνω στο ίδιο του ψηλό, λιγνό κοτσάνι, 
πρώτο, στα χόρτα ανάμεσα, σαλεύει το γεράνι, 
κι ύστερα, ως πέρα, τα σπαρτά του αγρού, τ' αστάχυα δάση, 
που ανοίγουν πέρασμα, βαθιά, του δρόμου να περάσει.

Το μετρημένο πάτημα ακλουθώντας το δικό της, 
την αγελάδα απ' το σχοινί κάπου οδηγά ο αγρότης –
μα απ' όλα τι να πρωτοιδώ και να πρωταγαπήσω;

Λυπητερό Χινόπωρο, θ' αργήσεις να 'ρθεις πίσω;

ΠΑΝ

Σώπα! Ώρες ώρες, δεν ακούς, βαθιά απ' το περιβόλι;
Θρηνούν οι αγροτικοί θεοί την πράσινή τους σκόλη, 
για είν' οι φλογέρες που γλυκά λαλούν η μια στην άλλη,

(Στις στέρνες, είναι η όψη σου, Χινόπωρο, και πάλι!)

Ωστόσο χτες —η ξαστεριά δε μ' είχε ξεπλανέσει—
τον είδα: δρόμο γύρευε στων αμπελιών τη μέση: 
το μαδημένο του έτρεψε στη ράχη το τομάρι,
κι εστάθη· απάνω χάραζε καλόβουλο φεγγάρι.

Ξάφνω, τ' αυτί έστησε μακριά, στην αύρα που διαβαίνει, 
μ' ακοή και μάτια μιάν ηχώ ζητώντας νεκρωμένη. 
Ήταν η ώρα που η νυχτιά στην παγωνιά μουδιάζει.

Κι ευτός τη σύριγγα του αρπάει, στα χείλη του τη βάζει... 
Παράτονος, μα γλυκερός, μίσος πνιχτό στα γέλια, 
ο ξωτικός σκοπός κακό φυσούσε από το αμπέλια,
γοερός σκοπός, και σκόρπισεν άγνωρη ανατριχίλα...

Μα να χορέψουν σήκωσε τα πεθαμένα φύλλα!

ΑΠΟΣΠΕΡΙΤΗΣ

... φέρεις οιν,
φέρεις αίγα, φέρεις άπυ μάτερι παίδα,
Εσπερε, πάντα φέρεις, όσα φαίνολις εσκέδασ' αύως...
                                                                                       ΣΑΠΦΩ

Φτωχούλα, αγροτική φωτιά, πιστέ μου Αποσπερίτη, 
έβγα στο δρόμο το στριφτό που με γυρνά στο σπίτι! 
Παρόμοια φέρνεις – προσδεχτή καθώς θα πέσει η εσπέρα –
πίσω το βόδι στο μαντρί, την κόρη στη μητέρα!

Και στού βραδιού και στης αυγής τα θάμπη, η λάμψη η 
πρώτη 
εσύ 'σαι, αστέρι του έρωτος, πρώτη χαρά του αγρότη. 
Φέγγε μου μες στα οργώματα, στο χώμα που βραδιάζει, 
τώρα που η χήνα ξώμεινε στο φράχτη εκεί και κράζει!

Άστρο, κάτω απ' τη στέγη μου (το ξέρω) δεν προσμένει 
πρόσχαρη φλόγα στη φωτιά κι αγάπη παινεμένη ·
είναι η τραχιά η γερόντισσα με τ' άκλωστο τ' αδράχτι 
κι οι ανέμοι που μοιράζονται της παραστιάς τη στάχτη.

Προικιό μου είναι του θερισμού η μαλαματένια η σκόνη 
κι είναι τα φύλλα τα ξερά κληρονομιά μου μόνη, 
γιατί απ' το δρόμο, που ακλουθώ δίχως σωσμό ούτε στάση, 
πρώτα από μένα έχει η νοτιά κι η χειμωνιά περάσει.

Το ξέρω, φεύγουν άχαρα τα χρόνια με τα χρόνια, 
κι αχ! λαχταρούν την ξενιτιά τα μαύρα χελιδόνια... 
Μα μείνε και συ και στάλαζε τις νύχτες μες στο σπίτι, 
άτρεμο αστέρι, μακρινή χαρά μου, Αποσπερίτη!

ΒΟΥΚΟΛΙΚΟ

Φοίβη, βουκολική ομορφιά, της πολιτείας φεγγάρι, 
χαίρεσαι απόψε σιωπηλό της νιότης σου τη χάρη ·
κι η ῎Ανοιξη, που άδικα ζητά το φως σου να φαιδρύνει,
κάλλιο με το χινόπωρο την όψη σου να ντύνει!

Πόσες φορές, προσμένοντας η μέρα να φωτίσει, 
σ' ένα κατώφλι αγροτικό για σένα είχα αγρυπνήσει 
και να ταιριάσω, στ' αλαφρό το φέγγος σου, ζητούσα
τις πίκρες μου στη μαλακιά τη φρυγική τη μούσα!

Αχ, πάει εκείνη η λευτεριά, κι η νιότη φεύγει αγάλι...

Στον κήπο μου, που είχα ταχτεί, πότε να στρέψω πάλι, 
και μες στα φύλλα, που κρυφός χειμώνας θα στενάζει, 
το πράο το φως σου να χαρώ γλυκά να τρεμουλιάζει!

Πόσο την ονειρεύομαι, την ξέθωρην εσπέρα 
— να σβήνει ο ήλιος ο λευκός, να ξεθυμαίνει η μέρα, 
κι η παγωμένη σου η φωτιά στον ουρανό να βγαίνει —

τώρα, που η αυγή στην όψη μου σαν τη σκιά διαβαίνει!

ΜΕΤΑΜΕΛΕΙΑ

Ακόλαστα ονειρεύομαι τα ηδονικά σου χείλη 
κάτω απ' τη λάμψη τη χρυσή κι απ' το ζεστό καντήλι, 
τώρα που είν' η ώρα πιο μακριά κι η νύχτα πιο μεγάλη 
κι η μια είναι πιο λυπητερή και πιο βαριά απ' την άλλη!

Μ' αρέσει ακόμα που αγαπώ το λεύτερο κορμί σου 
να σειέται μες στη νιότη σου και μες στη δύναμή σου. 
Στ' αποσωσμένα μου όνειρα (κάθε βράδυ ιδωμένα) 
σμίγουν ο πόθος μου κι αυτό, σφιχτά, και γίνοντ᾽ ένα.

Το στόμα το παρθενικό, χωρίς να σ' το φιλήσω, 
μου το 'ταξες — μου τ' άνοιξες — και μου το πήρες πίσω. 
(Τις νύχτες, στις αρρώστιες μας, δε μας ξυπνάνε πάλι 
– κι είναι γλυφό το γιατρικό με το πικρό κουτάλι;)

Λάλημα τόσο σιωπηλό, καθώς εδώ, δε βγάζει 
ουδέ το φύλλο που γλυκά για θάνατο στενάζει. 
Η Μοίρα; "Ας έρθει. Ανώφελα γιατί ν' αντιμιλήσω; 
Ξέρω στ' αθώς το χέρι σου ποιος κυβερνά από πίσω.

Δικιά μου, ωσάν απόψε εδώ, ποτές δεν ήσουν τόσο, 
μα ουδ᾽ έτσι κι ένιωσα ξανά πως δε θα σε ζυγώσω: 
να τρέμω από τα πιο απαλά, τα πιο μου αγαπημένα 
– τέτοιο (το βλέπω) μέλλεται το ριζικό μου εμένα.

Παίζε τα πλούσια σου μαλλιά, γλυκιά ξανθομαλλούσα, 
μαλακωμένα και ζεστά ζεστά…(πως τ' αγαπούσα!) 
και το κορμί σου, που λυγά σαν τον καινούριο κλώνο 
κι ήταν φτιαγμένο ν' άρμοζε στην αγκαλιά μου μόνο.

ΟΧΤΩ ΜΕΤΑΦΡΑΣΕΙΣ

ΘΕΟΚΡΙΤΟΥ ΕΙΔΥΛΛΙΑ ΧΙ

ΚΥΚΛΩΨ

Της αγάπης βοτάνι δεν εστάθηκε άλλο, 
Νικία, μηδέ αλοιφή, θαρρώ, μηδέ και σκόνη, 
πάρεξ οι Μούσες: αλαφρό το γιατροσόφι 
για τους ανθρώπους, μα εύκολα δεν το αποχτούνε. 
Όμως εσύ πως σπούδασες γιατρός κατέχω 
κι ότι είσαι ακριβαγάπητος στις εννιά Μούσες... 
Όμοια ο Πολύφημος χαρισάμενες μέρες 
έλαβε, ο Κύκλωπας, τη Γαλάτεια αγαπώντας, 
σε κρόταφους και στόμα έχοντας τ' άκρο χνούδι. 
Δεν την αγάπησε με πλεξίδες, με ρόδα 
και μήλα, μα με ορθά τα φρένα, όλον το νού του! 
Οι αμνάδες του συχνά πίσω στραφήκαν μόνες 
στη στάνη απ' τη βοσκή κι αυτός, εκείνη υμνώντας, 
κειτόταν καταγής στη φυκιωμένη ξέρα, 
με κακή στην καρδιά πληγή, μέρα και νύχτα 
σαίτα της Κύπριδος τρυπημένος στο σκώτι. 
Όμως γιατρεύθηκε: καθούμενος σε βράχο 
ψηλά, αγναντεύοντας τον πόντο, ετραγουδούσε: 
«Γαλάτεια, εμέ γιατί, που σ' αγαπώ, δε στέργεις, 
πιο λευκή απ' την πυτιά, πιο τρυφερή από αμνάδα, 
απ' άωρη ρώγα πιο κρουστή, κι από δαμάλι 
πιο γαύρης Όταν γλυκός ύπνος μ' έχει, ζυγώνεις, 
και φεύγεις, ο γλυκός όταν μ' αφήνει ο ύπνος. 
Φεύγεις, καθώς σταχτή λύκο σα βλέπει η αμνάδα.
Σε πρωταγάπησα, κόρη, απ' την ώρα που ήρθες 
με τη μητέρα μου γαλάζια να συνάξεις 
βουνίσια κρίνα, κι ήμουνα οδηγός στο δρόμο. 
Αφότου σ' έμαθα, να πάψω πιά δεν είναι 
να μη σε βλέπω. Εσένα, αχ! μα το Δία! σε μέλει;

Ξέρω την αφορμή, χαριτωμένη κόρη:
γιατί φρύδι σγουρό το μέτωπό μου ακέριο 
απ' το 'να ως στ' άλλο αυτί μου πάει και περιτρέχει. 
Το μάτι έχω μονό, μύτη πλατιά ως τ' αχείλι. 
Όμως, τέτοιος εγώ, ζωντανά χίλια βόσκω, 
τ' αρμέγω κι απ' αυτά το πρώτο γάλα πίνω· 
τυρί δε μελετώ, χειμώνα καλοκαίρι, 
μηδέ χινόπωρο: οι ασκοί μου ξεχειλίζουν. 
Περνώ τους Κύκλωπες στης σύριγγας την τέχνη, 
μελόμηλό μου, εσέ μαζί κι εμέ να ψάλω, 
πάρωρα της νυχτός. "Ενδεκα λάφια θρέφω, 
αστερομέτωπα, κι αρκούδας θρέφω σκύμνους... 
Έλα σε μένα εσύ κι ουδ᾽ ένα θα σου λείψει, 
το κι η θάλασσα η γλαυκή στις στεριές ας στενάζει! 
Στο άντρο μου πιο γλυκά θα πορευτείς τη νύχτα! 
Εκεί τα λυγερά τα κυπαρίσσια, οι δάφνες, 
ο μαύρος ο κισσός, το γλυκύκαρπο κλήμα 
και το ψυχρό νερό: απ' την πολύδεντρη Αίτνα 
το χιόνι που ανελεί μου το κατασταλάζει. 
Τέτοια ποιος παραιτά αγαθά γι' άρμη και κύμα;

Κι αν λάσιον με θαρρείς πιότερο απ' όσο πρέπει, 
και δρύινα έχω δαυλιά, κι άσβεστη φλόγα η στάχτη ·
να κάψω θα ευφρανθώ για σε ως και την ψυχή μου
ως και το μάτι μου, που άλλο ακριβό δεν έχω.

Αχ, σπάραχνα ψαριού δε μου έδινεν η μάνα 
που μ' εγέννα! να ορθώ να σου ασπαστώ το χέρι 
(σα δε στέργεις το στόμα), να σου φέρω κρίνα, 
μαλακές παπαρούνες με τ' άλικα φύλλα! 
Μα είναι τούτες του θέρους, τ' άλλα του χειμώνος: 
Κρίμας! τα δυό μαζί να σου φέρω δεν είναι.

Μα αν κανείς ναυτικός ξένος για εδώ αρμενίσει, 
άκου, ακριβό παιδί: να κολυμπώ θα μάθω, 
να ιδώ ποια χάρη έχει ο βυθός που κατοικείτε.

Ας ήταν, μια, να βγείς, Γαλάτεια! Να ξεχάσεις 
(καθώς κι εγώ, καθούμενος εδώ να πας στο σπίτι! 
Να 'στεργες να βοσκήσεις πρόβατα, ν' αρμέξεις 
γάλα, με την ξινή πυτιά τυρί να πήξεις!

Μητέρα, εσύ τα φταίς· τ' άδικο εσέ το ρίχνω. 
Δοκίμασες να πείς λόγον καλό για μένα, 
κι ας βλέπεις πως περνώ και πως αδυνατίζω; 
Στο κεφάλι πονώ, καίουν παντού οι αρμοί μου, 
σα να 'μουν άρρωστος. Μην έχω την υγειά μου;

Κύκλωπα, Κύκλωπα! και που πετάει ο νούς σου! 
Σήκω και για τυρί πλέξε πανέρια, η σύρε 
για χλώρη των προβάτων, τα σωστά σου να βρεις! 
Άρμεγε το πιστό, ξένου μην κατατρέχεις! 
Θα βρείς Γαλάτεια εσύ, θα βρείς καλύτερή της.

Κορίτσια μ' έκραξαν να παίξομε τη νύχτα 
πολλά... κι όταν εγώ θελήσω, τιτιβίζουν... 
Μα τούτο δε δηλοί κι εγώ πως είμαι κάτι;»

Έτσι ο Πολύφημος βοσκούσε την αγάπη, 
ψάλλοντας κάλλιο, αντίς βοτάνια ν' αγοράζει.

ΘΕΟΚΡΙΤΟΥ ΕΙΔΥΛΛΙΑ ΧΧΙ

ΑΛΙΕΙΣ

ΑΣΦΑΛΙΩΝ, ΕΤΑΙΡΟΣ

Ανάγκη, σύντροφε, της τέχνης η μητέρα.
Αυτή τέχνες διδάχνει, και μηδ᾽ έναν ύπνο
στέργουν για τους φτωχούς οι αφορεσμένες οι έγνοιες
κι αν ερθεί λιγοστός κατά τη νύχτα εκείνος,
οι έγνοιες οι απάντεχες προφταίνουν και γαβγίζουν.
Δυό γέροι ψαροκυνηγοί καταγής, είχαν
βούρλα στεγνά για στρώμα, καλαμένια σκέπη,
άκρη στον φύλλινο τον τοίχο· και σιμά τους
τα εργόχειρα και τα χειροτεχνήματά τους:
αγκίστρια, πετονιές, δολώματα όλο φύκια,
κοφίνια αρμίδια και σχοινόπλεχτα πανέρια,
σχοινιά, κουπιά, κι ο γέρος στα καρούλια - η βάρκα
για προσκεφάλι, λιγοστό σακί, χιτώνια, σκούφιες
ιδού τη η αρματωσιά, ιδού του ψαρά ο πλούτος!
Στη θύρα ουδέ κλειδί, μηδέ σκυλί: ας τους λείπει!
Έμπιστη κι άγρυπνη τους παραστέκει η φτώχεια.
Χωριανός γείτονας κανείς· μον' κολυμπούσε
μαλακά η θάλασσα ως άκρη στο καλύβι.
Μεσοστρατίς δεν ήταν της Σελήνης το άρμα,
κι η συνήθεια ξυπνά τους γέρους· απ' τα μάτια
τη νύστα σβυούν, και του καλού καιρού τα λένε.

ΑΣΦΑΛΙΩΝ

Ψέματα, σύντροφε, πως μικραίνουν οι νύχτες 
το θέρος, που ο θεός μακραίνει την ημέρα. 
Όνειρα ένα σωρό είδα, και που να φέξει! 
Τι τρέχει; μη γελάστηκα; Χρονίζει η νύχτα!

ΕΤΑΙΡΟΣ

Αστόχαστα με το αγαθό το θέρος τα 'χεις... 
Δεν παραστράτησε ο καιρός, σύντεχνε: η έγνοια 
χαλά τον ύπνο, κι έτσι η νύχτα μεγαλώνει.

ΑΣΦΑΛΙΩΝ

Ονείρατα εξηγάς; "Αχ, που ν' ακούσεις τ' είδα! 
Να μη τις στερηθείς τις υπνοφαντασιές μου! 
Ας μοιραστούμε τα όνειρα, καθώς τα ψάρια. 
Μηδέ γελιέσαι εσύ στο νόημα: «'Ονειροκρίτης 
και δάσκαλος σοφός αυτός, ο που έχει γνώση». 
Είμαστε κι άνεργοι· και τι κανείς να κάμει 
ξάγρυπνος, ξαπλωτός στα φύλλα, άκρη στο κύμα, 
σα γάιδαρος στ' αγκάθια, σα λύχνος στο κάστρο; 
Έτσι κι αυτά αγρυπνούν...

ΕΤΑΙΡΟΣ

                                          Αδερφέ, ας είναι, λέγε
στο σύντεχνο σου της νυχτός τις φαντασίες!

ΑΣΦΑΛΙΩΝ

Πλάγιασα απ' τον θαλασσινό κόπο, το δείλι 
(πες νηστικός, γιατί νωρίς δειπνώ, σαν ευκαιρήσω, 
κι αλαφρό το στομάχι ακούω), κι είδα πως κάπου, 
σε βράχο καθιστός, σημάδευα τα ψάρια, 
κι απ' το καλάμι εσάλευα πλάνο προσφάγι. 
Κάποιος απ' τους παχιούς τ' ορέχτηκε (μερίδες 
στον ύπνο το σκυλί, κι εγώ θωρώ τα ψάρια), 
κι αγκιστρώθη σφιχτά κι έτρεχε βρύση το αίμα 
και το καλάμι λύγησε στο σπαραγμό του, 
κι έσερνα το άστατο ζωντόβολο μ' αγώνα... 
Ανάξια σύνεργα να πιάσεις τέτοιο ψάρι! 
Τέλος, τρυπώ για δοκιμή, μη με δαγκάσει, 
μια τ' αμολάω, και μια (σαν έστεκε) τεντώνω... 
Πέτυχα τέλος. Κι απορώ Έσυρα ψάρι 
μάλαμα... ακέριο, ολόχρυσο! Μα τι τρομάρα 
μην ήταν πολυφίλητο του Ποσειδώνος, 
μην ήταν της λευκής προικιό της 'Αμφιτρίτης! 
Προσεχτικά τ' απόλυσα απ' τ' αγκίστρια τότες, 
μην απ' το στόμα του κολλούν χρυσά σημάδια, 
με παλαμάρι κατά τη στεριά το σέρνω, 
κι άμοσα, φτέρνα πιά να μη βρέξω σε κύμα, 
στεριά να κατοικώ, να ορίζω με το βιός μου. 
Ο όρκος με ξύπνησε. Και συ τι λες για τ' άλλα, 
σύντεχνε, που άμοσα τον όρκο και φοβάμαι!

ΕΤΑΙΡΟΣ

Σου λέω μη σκιάζεσαι, κι ουδ᾽ άμεσες, ουδ᾽ ήβρες
το χρυσό ψάρι· επίστεψες, κι απάτην είδες. 
Μα, απ' του ύπνου η ξυπνητός, κρίση για τούτο αν θέλεις, 
του ύπνου οι ελπίδες σάρκινο κυνήγα ψάρι, 
της πείνας μη χαθείς, με τα χρυσόνειρά σου!

ΘΕΟΚΡΙΤΟΥ ΕΙΔΥΛΛΙΑ

ΟΑΡΙΣΤΥΣ

ΔΑΦΝΙΣ, ΚΟΡΗ

«ΚΟΡΗ: Βοσκός την πλάνεσε τη φρόνιμην Ελένη. 
ΔΑΦΝΙΣ: Όχι, αυτή το βοσκό με τα φιλήματά της. 
ΚΟ. Εύκολο το φιλί: ντροπή να καμαρώνεις. 
ΔΑ. Και τα εύκολα φιλιά τη χάρη τους την έχουν. 
ΚΟ. Πλένω το στόμα μου, και το φιλί σφουγγίζω. 
Δ.Α. Πλένεις τ' αχείλι; Εγώ θα το ξαναφιλήσω. 
ΚΟ. Έχεις δαμάλες να φιλείς κι όχι παρθένες. 
ΔΑ. Παρακαυχιέσαι: όνειρο και φεύγει, η νιότη 
σταφίδα απ' το σταφύλι, μα απ' το ρόδο σκόνη... 
Έλα στις αγριελιές και θα σου πω ένα λόγο! 
ΔΑ. Σώπα μη σε τρυπά κι άλυτον θρήνο λάβεις!
ΚΟ. Όχι. Με πλάνεσεν ο τρόπος σου και πρώτα. 
ΔΑ. Κόπιασε στις φτελιές ν' ακούσεις τη φλογέρα!
ΚΟ. Να τη χαρείς! Πικρές χαρές δε με ξιπάζουν.
ΔΑ. Της Παφίας την οργή μην αψηφάς, κοπέλα!
ΚΟ. Σου τη χαρίζω! Η Αρτεμις να με συντρέχει!
ΚΟ. Ας δοκιμάσει! Η "Αρτεμις με διαφεντεύει.
ΔΑ. Ποια ξέφυγε, και συ του έρωτα θα ξεφύγεις;
ΚΟ. Ναί, μα τον Πάνα, εγώ! Στέργε εσύ τη σκλαβιά του!
ΔΑ. Φοβάμαι σ' άλλου αντρός μην κακοπέσεις χέρια!
ΚΟ. Μου πέμψαν προξενιές, μα όχι της αρεσιάς μου. 
ΔΑ. Πες και για με, πως ήρθα να σε προξενέψω.
ΚΟ. Τι να σου πω! Μεστός πίκρες ο γάμος είναι. 
ΔΑ. Ο γάμος δάκρυα και καημός; χορός μονάχα!
ΚΟ. Κι οι γυναίκες γι' αυτό τους ομόκοιτους τρέμουν; 
ΔΑ. Για πες το αλλιώς! Και ποιόν τρέμει ποτές γυναίκα; 
ΚΟ. Τρέμω τους πόνους της: η θεά μας σακατεύει! 
ΔΑ. Σε λευτερώνει η "Αρτεμις, βασίλισσά σου. 
ΚΟ. Τρέμω τη γέννα. Ευτός θα μου χαθεί το χρώμα. 
ΔΑ. Λάβε παιδιά, να ιδείς σ' εκείνα αυγή καινούρια. 
ΚΟ. Κι αν πω το ναί; Προικιό ν' αξίζει θα μου τάξεις; 
ΔΑ. Το κοπάδι, οι βοσκές, δικά σου, και τα δέντρα. 
ΚΟ. Ορκίσου μη σε χάσω η δόλια, αφού με λάβεις! 
ΔΑ. Όχι, και να με διώχνεις! Όχι, μα τον Πάνα! 
ΚΟ. Θα χτίσεις δώματα; στάνη; θα μου έχεις σπίτι;
ΔΑ. Θα σου έχω σπίτι, ακούς! και τ' αρνιά σου θα βόσκω. 
ΚΟ. Αχ, και στο γέροντα τι να πω τον πατέρα; 
ΔΑ. Πως με λένε αν του πείς, την ώρα θα βλογήσει.
ΚΟ. Έχει και τ' όνομα πέραση, αλήθεια. Πες μου!
ΔΑ. Δάφνις· και των γονιών, Λυκίδας και Νομαία.
ΚΟ. Είσαι από σπίτι, ναί. Μα δεν πάγω πιο πίσω.
ΔΑ. Καλά, για τον παππού δεν ξέρω το Μενάλκα;
ΚΟ. Που είναι τα δέντρα σου; Που σου βρίσκεται η στάνη, 
ΔΑ. Έλα ως τα λυγερά που ανθίσαν κυπαρίσσια!
ΚΟ. Βόσκετε, οι αίγες! Του βοσκού τ' αγαθά να μετρήσω.
ΔΑ. Βόσκετε, οι ταύροι! Κι οδηγώ την παρθένα στα δέντρα. 
ΚΟ. Τι περπατάς ντροπή! - το στήθος μου από μέσα;
ΔΑ. Στα μήλα τ' άγουρα, τα χνουδερά, είπα κάτι.
ΚΟ. Θε μου, ζαλίζομαι. Παραίτησε το χέρι!
ΔΑ. Φοβάσαι, κόρη; Τι έπαθες; "Αμαθη που 'σαι!
ΚΟ. Στη λάσπη μ' έχεις. Λέρωσες τη φορεσιά μου. 
ΔΑ. Σγουρή κάτω απ' τα ρούχα σου προβιά αποθέτω. 
ΚΟ. Τη ζώνη μου έσχισες και λυείς; Αλίμονό μου! 
ΔΑ. Την έχω της Παφίας εγώ για πρώτο τάμα. 
ΚΟ. Πρόσεχε, δόλιε, κι έρχονται! 'Αχόν ακούω. 
ΔΑ. Τους γάμους σου λαλούν τα δέντρα το 'να στ' άλλο. 
ΚΟ. Είμαι γυμνή!... Χιτώνι εγώ φορώ, η κουρέλια; 
ΔΑ. Έννοια σου κι ομορφότερο χιτώνι θα έχεις. 
ΚΟ. Όλα τα δίνεις – κι ύστερα μηδέ άχνη αλάτι... 
ΔΑ. Και την ψυχή μου, δύναμαι να σε σκεπάσω; 
ΚΟ. "Αρτεμις, μη συνεριστείς! Οι ερμιές σου φταίνε. 
ΔΑ. Δαμάλι τάζω του Έρωτος, βόδι της 'Αφροδίτης. 
ΚΟ. Παρθένα κίνησα, γυναίκα στρέφω πίσω. 
ΔΑ. Γυναίκα και παιδιών βυζάστρα πιά, όχι κόρη.

Τέτοια γλυκόλογα, κρυφά, κεντούσε ο ένας 
τον άλλο. Τέλος, το άνομο κρεβάτι ελύθη. 
Εκείνη γνωστική, τ' αρνιά στη βοσκή φέρνει 
με μάτια ντροπαλά, με την καρδιά που επέτα, 
των ταύρων το κοπάδι αυτός, χορτάτος χάδια».

- Πάρε, βοσκέ καλότυχε, τον αυλό πίσω, 
κι αντίς βουκολικά, μελέτησε άλλο!

ΒΙΩΝΟΣ ΕΙΔΥΛΛΙΑ XVI

Έσπερε, αυγή χρυσή της 'Αφρογέννητης, 
Έσπερε, γαλανής νυχτός ιερή χαρά, 
όσα η Σελήνη εσέ, τόσο περνάς τ' αστέρια. 
Χαίρε, ακριβέ μου! Τραγουδώ τη βοσκοπούλα, 
και, για φεγγάρι, δώσε μου το φως σου: εκείνο 
γεμίζει, και νωρίς βασίλεψε. Δεν πάγω 
να κλέψω η ν' αντιβγώ του νυχτοστρατολάτη: 
Εγώ αγαπώ, και ν' αγαπάς τους που αγαπάνε.

ΗΡΙΝΝΑ: ΕΠΙΤΑΦΙΟΝ

Στήλες, Σειρήνες μου κι υδρία του πένθους 
που έχεις εντός τη λιγοστή μου σκόνη, 
μηνάτε ώρες καλές στους που περνούν το χώμα, 
κι ας είναι από τον τόπο, ας είναι ξένοι! 
Πείτε κι αυτό: νιόνυφην μ' έχει ο τάφος ·
πως μ' έλεγαν Βαυκίδα· Τηνιακή 
πως είμαι, να το ξέρουν· και η αγάπη, 
η αγάπη μου Ήριννα πως έγραψε την πλάκα.

ΚΑΤΟΥΛΛΟΥ ΕΠΙΘΑΛΑΜΙΟΝ

ΧΟΡΟΣ ΕΦΗΒΩΝ, ΧΟΡΟΣ ΠΑΡΘΕΝΩΝ

ΧΟΡΟΣ ΕΦΗΒΩΝ

Σύντροφοι, ελάτε! Ο Έσπερος! Ο Εσπερος, τόσην ώρα 
καρτερημένος, τη φωτιά απ' τον Όλυμπο σηκώνει. 
Συναχθείτε! Ν' αφήσομε το ξέχειλο τραπέζι 
καιρός. Έρχεται η νεόνυφη, θα πούν τους Υμεναίους. 
Υμήν, Υμέναιε, Υμήν, Υμέναιε, μην αργήσεις!

ΧΟΡΟΣ ΠΑΡΘΕΝΩΝ

Κορίτσια, βλέπετε τους νιούς; Και σείς αντίκρυ εβγάτε! 
Ο Εσπερινός κιόλας φωτιές δείχνει απ' την Οίτη απάνω.
Αχ, για κακό, προσέχετε, παραίτησαν το δείπνο! 
Έχουν σκοπό: να την ειπούν τη νίκη εδική τους. 
Υμήν, Υμέναις, Υμήν, Υμέναις, μην αργήσεις!

ΧΟΡΟΣ ΕΦΗΒΩΝ

'Ακαρτερεί μας δύσκολος αγώνας. Φίλοι, οι κόρες, 
προσέχετε, να θυμηθούν τα μαθημένα θέλουν! 
Κι όχι του κάκου: ο λόγος τους τη μνήμη θε ν' αξίζει, 
γιατί ο,τι θα καταπιαστούν, μ' όλον το νού δουλεύουν 
εμείς τ' αυτί έχομε σ' αυτές κι ο νούς μας αρμενίζει. 
Σωστό και να μας παραβγούν. Έχει την έγνοια η νίκη.
Καν τώρα, ας έρθομε κι εμείς στην περισυλλογή μας! 
Θ' αρχίσουν, και με τη σειρά ν' αποκριθούμε πρέπει. 
Υμήν, Υμέναιε, Υμήν, Υμέναιε, μην αργήσεις!

ΧΟΡΟΣ ΠΑΡΘΕΝΩΝ

Εσπερε, είν' άσπλαχνη φωτιά στον ουρανό, από σένα, 
το τέκνο από την αγκαλιά της μάνας να λαβαίνεις, 
το τέκνο, από την αγκαλιά της μάνας του πιασμένο, 
κι αγνήν στο νιό το φλογερό παρθένα να χαρίζεις; 
Εχθροί χειρότερα πατούν τη σκλαβωμένη χώρα; 
Υμήν, Υμέναις, Υμήν, Υμέναιε, μην αργήσεις!

ΧΟΡΟΣ ΕΦΗΒΩΝ

Έσπερε, είν' ιλαρή φωτιά στον ουρανό από σένα; 
Το δοσμένον η λάμψη σου τον αρραβώνα δένει, 
το λόγο που έδωκε ο γαμπρός, που έδωκαν οι γονιοί της ·
ωστόσο γάμος δε βολεί, προτού να φέξεις πρώτα. 
Στάθηκεν ώρα θεική άλλη απ' τον ερχομό σου; 
Υμήν, Υμέναις, Υμήν, Υμέναιε, μην αργήσεις!

ΧΟΡΟΣ ΠΑΡΘΕΝΩΝ

Κορίτσια, κάποιαν από μας την άρπαξε τ' αστέρι!

Διπλά αγρυπνούν οι φύλακες από την ώρα που έβγης. 
Τη νύχτα ο κλέφτης χαίρεται. Μα πάλι εσύ τον πιάνεις 
σα στρέψεις πίσω, Αυγερινέ, και τ' όνομά σου αλλάξεις.

ΧΟΡΟΣ ΕΦΗΒΩΝ

Με απατηλά παράπονα ας σε μαλώνει η κόρη! 
Κι αν σε μαλώνει, μη θαρρείς ν' αντιμιλά η ψυχή της! 
Υμήν, Υμέναιε, Υμήν, Υμέναιε, μην αργήσεις!

ΧΟΡΟΣ ΠΑΡΘΕΝΩΝ

'Ανθός παράμερος, καθώς πίσω απ' το φράχτη αξαίνει, 
μηδέ τ' αλέτρι τον σκουντά, μηδέ το ζο τον ξέρει, 
τ' αγέρι χάδι του, η βροχή τροφή του, υγειά του ο ήλιος, 
και τον ανθό πολλά παιδιά, πολλά ποθούν κοράσια 
όμως μαδά, όταν τρυφερό τον ανασπάσει νύχι ·
όμοια η παρθένα: αμόλευτη, καμάρι στους δικούς της ·
μα, σα μολέψουν το κορμί να πάρουν τον ανθό του, 
άχαρη τότες για τους νιούς, για τα κορίτσια ξένη. 
Υμήν, Υμέναιε, Υμήν, Υμέναιε, μην αργήσεις!
ΧΟΡΟΣ ΠΑΡΘΕΝΩΝ

'Ανθός παράμερος, καθώς πίσω απ' το φράχτη αξαίνει, 
μηδέ τ' αλέτρι τον σκουντά, μηδέ το ζο τον ξέρει, 
τ' αγέρι χάδι του, η βροχή τροφή του, υγειά του ο ήλιος, 
και τον ανθό πολλά παιδιά, πολλά ποθούν κοράσια 
όμως μαδά, όταν τρυφερό τον ανασπάσει νύχι ·
όμοια η παρθένα: αμόλευτη, καμάρι στους δικούς της ·
μα, σα μολέψουν το κορμί να πάρουν τον ανθό του, 
άχαρη τότες για τους νιούς, για τα κορίτσια ξένη. 
Υμήν, Υμέναιε, Υμήν, Υμέναιε, μην αργήσεις!

ΧΟΡΟΣ ΕΦΗΒΩΝ

Κλήμα μοναχικό, καθώς σε χέρσα γης βλασταίνει, 
κι ουδέ φουντώνει, ουδέ ποτές γλυκό σταφύλι θρέφει, 
μα σέρνει τ' απαλό κορμί χάμω γερτό απ' το βάρος, 
και τέλος το ύστερο ραβδί, σα να 'ναι ρίζα, σέρπει, 
κι ουδ᾽ ο γεωργός το γνοιάστηκε ποτές κι ουδέ ο βουκόλος 
—μα αν ζευγαρώσει τη φτελιά και την περιτυλίξει, 
γεωργοί το γνοιάζονται πολλοί, το γνοιάζονται οι βουκόλοι ·
όμοια η παρθένα η ανύπαντρη, στείρα γερνάει και πάει· 
όμως το γάμον ώριμο κι άξιον γαμπρόν αν λάχει,

τότες κι αυτός τη χαίρεται, δεν τη μισεί ο γονιός της. 
Και συ, κόρη, μη μάχεσαι τέτοιον που παίρνεις άνδρα! 
Άπρεπο, στον πατέρα σου ν' αντιμιλάς τη γνώμη! 
Πατέρας, μάνα σου είν' αυτοί· ταιριάζει να τους στέργεις. 
Δική σου ακέρια η παρθενιά δεν είναι: τη μοιράζουν: 
τον πρώτο κλήρο έχει ο γονιός, τον άλλον η μητέρα, 
τον τρίτο εσύ: μην πολεμάς τους δυό, που παραδίνουν 
στον άνδρα σου το δίκιο τους μαζί με τα προικιά σου! 
Υμήν, Υμέναις, Υμήν, Υμέναιε, μην αργήσεις!

ΤΟ ΤΡΑΓΟΥΔΙ ΤΩΝ ΧΕΛΙΔΟΝΙΩΝ 
(Oyez de la Fontaine)

- Του κάκου κρύβω στο φτερό 
τα πόδια μουδιασμένα: 
συντρόφοι, νιώθω τον καιρό 
για τα γλυκά τα ξένα!

Να μην αργούμε! Η φυλλωσιά, 
με τον καιρό, χλωμιαίνει... 
Μαδά της γης η φορεσιά, 
θροφή δεν απομένει. 
Αντίο, βουνά, γλυκιά ερημιά 
τα πράσινα ντυμένη! 
Κάτω από στέγη καλαμιά 
η αγάπη μας προσμένει.

ΧΙΝΟΠΩΡΟ

(αγνώστου μου γάλλου ποιητού)

Περνά του χινοπώρου ο αγέρας, 
παρόμοια συνεπαίρνοντάς τα 
τα πουλιά ανάμεσα απ' το διάστημα, 
τα φύλλα ανάμεσα απ' το δάσος. 
Μέρες χλιαρές, μαλακές αύρες 
για πάντα είναι κυνηγημένες. 
– Γυρνάτε, σαν ξετρελαμένα! 
Χορεύετε, φτωχά μου φύλλα!

Στα δυό τ' ακρόχειλα του δρόμου, 
απ' το βοριά κι από το νότο, 
καμάρωσε τα που χορεύουν 
το χορόν όλα του θανάτου! 
Ο άνεμος στο χορό τα κράζει, 
ζητώντας πιότερα ολοένα.
– Γυρνάτε, πιο γοργά γυρνάτε! 
Χορεύετε, φτωχά μου φύλλα!

Αλήθεια, κάθε φύλλο πέφτει, 
η φλαμουριά, η βαλανιδιά... 
κάθε θνητός είναι για τάφο, 
όμοια ο παππούς, όμοια τ' αγγόνι. 
Τούτου τα ονείρατα του κόσμου 
σε λίγο σβυώνται, ένα προς ένα. 
– Ελάτε, σύρτε το χορό σας! 
Χορεύετε, φτωχά μου φύλλα!

ΤΑ ΕΓΚΩΜΙΑ

I

Τα δάση είν' από σμαράγδι 
στις πηγές ξεσηκωμένα. 
Φέγγει το πανάρχαιο στάρι 
πιο ξανθό από κεχριμπάρι.

Όμως τα χείλια σου δεν είναι από ρουμπίνι, 
τα χείλια σου δεν είν' από τοπάζι· 
το φίλντισι, που χρώμα δεν αφήνει, 
χρώμα που να μην το 'χει και να μην το μεταλλάζει, 
στα μακρουλά σου δάχτυλα, χλωμιάζει.

'Από γλυκό κοβάλτι, από ζαφείρι 
τα μάτια σου δεν είναι, ουδ᾽ από αχάτη 
δεν είναι οι πολυφίλητοι των δυό ματιών σου οι γύροι, 
και το χρυσάφι – αλίμονο! — ξασπρίζει 
στ' άκρα μαλλιά σου, οπόθε αυγή ξανθούλα αντιφεγγίζει 
και που ως του Ωρίωνος θ' άξιζαν το θησαυρό ν' απλώσω, 
για να τα στεφανώσω!

II

Πως μοιάζει μ' ένα θριαμβικό φεγγάρι 
όταν πληθαίνει, τ᾽ ουρανού φαιδρό καμάρι, 
το μέτωπό σου ως τα μαλλιά σου που ανεβαίνει! 
Κι ένα λουλούδι, που ψυχή δεν έχει ονοματίσει! 
μες στα μαβιά τα μάτια σου βλασταίνει.

Και ποιος, ω αγάπη, θα την ξεστομίσει  
την αμολόγητη χαρά που μου έχεις χαρισμένη;
Κάλλιο να κλάψω... αχ, μα γιατί 
να κλάψω, για τη λιγοστή 
την ώρα, αγάπη, που μας δένει;

Γιατί ηχερό χινόπωρο ζυγώνει, 
φωνές γεμίζει τον αγρό και την πολύβοη στάνη·
το χρώμα πιά δε στεφανώνει 
τ' άνθη που σου έταξα να σου περάσω σε στεφάνι.

Ε, κάλλιο ουδ᾽ άνθη, κάλλιο ουδέ πετράδια! 
(άλλοι ας την πούν την πρόσκαιρη ομορφιά τους!) 
ουδέ απ' τις ροδωνιές, δόξα του ανθώνα, 
δεν είναι πιά το στέμμα σου να δέσω.

Έχω, για τα μάτια σου ν' αποθέσω, 
τη θλιβερή την Πούλια, τ' άστρο του χειμώνα.

III

Στο χάλασμα τ' αρχαίο, στ' αγρό πεζούλι, μπρός στη θύρα 
τα βάτα είναι, την άνοιξη, ντυμένα στην πορφύρα.

Μαρτυρικιά μου αγάπη, τρισδοκιμασμένη, 
μοιάζεις και συ (πόσες φορές δεν το 'χω νιώσει!), 
την παπαρούνα μοιάζεις με το φουντωμένο κρόσσι, 
μέσα απ' τ' αγκάθια όπως βλασταίνει!

Κι έτσι μου φέγγεις 
τις μέρες μου, που μοιάζουν δίχως χρώμα, 
κι έτσι μου ξαγοράζει ακόμα 
έναν φαιδρό κι ερωτικές φωνές γεμάτο Απρίλη 
το γελαστό σου αχείλι.

IV

Τα μάτια σου κερδίζουνε στο χάδι 
το ξωτικό, το θαλασσί πετράδι.

Πάνω στη νιότη σου έχει ανθίσει, 
σαν κρίνο, η παρθενιά, δίχως ψεγάδι. 
Να σε κοιτώ — στα γόνατα πεσμένη, 
με το μαβί ως τις φτέρνες σου χιτώνι, 
τ' αγγελικά σου μάτια ανασκωμένα —
πιστή, καθώς την 'Αρετούσα, 
κι αμόλευτη, σαν Παναγιά Παρθένα!

Τα μάτια σου, που τα λατρεύω, αστράφτουν 
σαν άστρα θαλασσιά, του Τρυγητή άστρα.

V

Το βορινό ουρανό κλωθογυρνάνε 
τ' άστρα τα εφτά, τα σταυρωμένα.

Μέσα από τα κατάρτια, που τρεμοσαλεύουν, 
κι απ' τα ξάρτια, λογής, τα κρεμασμένα
(άκου, πως πάνε κι έρχονται, λυπητερά, ολοένα, 
κατάρτια, ξάρτια και σχοινιά, και κράζουν!) 
στον ξάστερο ουρανό όλο τρεμουλιάζουν 
πάνω, εκεί πάνω, τ' άστρα στυλωμένα.

Και μες στην άδειαν ύπαρξή μου, 
εσένα, γλυκό μάτι —όθε χαράζει 
ο δρόμος μου —εσένα έχω κρατήσει, 
πάνω απ' την τρικυμία που έχει φυσήσει, 
να κυβερνάς, καλόγνωμο κι αγαπημένο αστέρι!

Λάμψη πολύ ακριβή, μη λείψεις να μερώνεις 
άκρα νυχτιά γυμνή και παγωμένη! 
Μες στους χειμώνες 
είσαι του Βοριά τ' άστρο, που ανεβαίνει!

VI

'Απρίλη, η νιότη σου γιορτάζει, 
τώρα που η ζαφορά μου πότισε τα χείλη; 
τώρα που εφτά φορές στριφτό ασφοδίλι, 
πικρό, για τα μαλλιά μου μοιάζει;

Οι αύρες φυσούν μέσα απ' το ρόδο, πνέουν μεσ᾽ απ' το κρίνο.
Είσαι το μύρο που προδώνει 
ακέριον άφαντον ανθώνα. 
Κι εγώ, το κρύο το φύσημα, που τις βραγιές σαρώνει, 
το φύσημα πεντάρφανου χειμώνα.

Ρόδο, που ζώνει λαίμαργα πυκνό μελισσολόι, 
εσύ 'σαι, κι η πικρή είμ' αλόη.
Ταφόπετρα είμαι κι είσαι η χλόη,

κι αστερισμός αυγερινός που ροδοσκάει και βγαίνει. 
Μα στην καρδιά μου είναι καιρός που νιώθω, αγαπημένη, 
που η Πούλια πιά, κλαψάρικη, τον ουρανό ανεβαίνει.

VI

'Απρίλη, η νιότη σου γιορτάζει, 
τώρα που η ζαφορά μου πότισε τα χείλη; 
τώρα που εφτά φορές στριφτό ασφοδίλι, 
πικρό, για τα μαλλιά μου μοιάζει;

Οι αύρες φυσούν μέσα απ' το ρόδο, πνέουν μεσ᾽ απ' το κρίνο.
Είσαι το μύρο που προδώνει 
ακέριον άφαντον ανθώνα. 
Κι εγώ, το κρύο το φύσημα, που τις βραγιές σαρώνει, 
το φύσημα πεντάρφανου χειμώνα.

Ρόδο, που ζώνει λαίμαργα πυκνό μελισσολόι, 
εσύ 'σαι, κι η πικρή είμ' αλόη.
Ταφόπετρα είμαι κι είσαι η χλόη,

κι αστερισμός αυγερινός που ροδοσκάει και βγαίνει. 
Μα στην καρδιά μου είναι καιρός που νιώθω, αγαπημένη, 
που η Πούλια πιά, κλαψάρικη, τον ουρανό ανεβαίνει.

VI

Κάτω απ' το θαλασσί, εδώ πέρα, 
συκιά πλατύφυλλη βλασταίνει, 
μέσα στο χρώμα της βαμμένη. 
Σκορπά της μέλισσας στον ήλιο το πολύβουο σμάρι. 
Στον αίθριον αγέρα 
λουλούδια θριαμβικά σαλεύουν πάνω απ' το χορτάρι.

Σύναξε, Μούσα! 
Τα κόκκινα λουλούδια είναι για σένα! 
Τα κίτρινα λουλούδια, φούχτες διαλεγμένα 
μέσα απ' τα πιο φανταχτερά, ένα ένα. 
Σύναξε —είν' ώρα—
τ' αρχοντικά λουλούδια που αγαπούσα!

Τώρα τ' αγριοτριαντάφυλλο χρώμα ακριβό το ντύνει 
και στ' αγριόβατο περνάει στεφάνι από ρουμπίνι. 
Το στάχυ, στον νωθρό το θεριστή, ξανθίζει τώρα, 
στρωτό, με ασάλευτο το κρόσσι.

Κι είσαι στην ώρα σου, ω αγάπη,
κι έχεις, ω αγάπη, τ' ακριβό κεράσι έχεις στο στόμα.

Κισσό μες στα μαλλιά σου έχεις καρφώσει, 
κισσό μες στα μαλλιά και κληματίδες 
κι οι παπαρούνες οι άγριες σου αντισκόφτουν τις πλεξίδες.
Κι έχεις, ω αγάπη, τ' ακριβό κεράσι έχεις στο στόμα.

Ένα του κόκκινο φιλί θα μου αναστήσει, 
ακόμα, στο μέτωπό μου, του καιρού που πέθανε το χρώμα.

ΠΑΡΑΦΩΝΙΕΣ
ΣΤΟΝ ΠΟΙΗΤΗΝ κ.ΙΩ.ΠΑΝΑΓΙΩΤΟΠΟΥΛΟΝ

I

Και πως να σε μαλώσω, πως και να σου αντιμιλήσω, 
φτωχή καρδιά; Για να μερώσεις, να σου τάξω, αλήθεια, 
τι άλλο από του ρόδου την ψυχή, που σβυεί απ' το φράχτη 
πίσω,
τι άλλο απ' το μύρο που έχουν ξένης γυναικός τα στήθια;

Αριά η νοτιά και πληχτικά τις πέτρες σα μουσκεύει 
και τ' όργανο στους πέντε δρόμους κλαίει τη βαθιά θλίψη 
(καινούρια πάλι πεπρωμένα σα να προμαντεύει), 
του κάκου είν' όλα: ο λογισμός θα τρώγεται απ' την τύψη.

Των κρίνων ο χορός δεν είναι μες στο περιβόλι 
που των ανέμων η μονότονη ελεγεία στενάζει...
Τόσο νωρίς, ω αγαπημένη, σώθηκεν η σκόλη 
κι η ερωτικά σιωπή μας το αίμα πιά δε μου ταράζει;

Βουτώ τα δάχτυλά μου ως μέσα, ως κάτω, στα μαλλιά σου, 
το μέτωπό μου ο κρόταφός σου σκύβω ν' αλαφρύνει. 
Αχ, έτσι λίγο... έτσι πολύ σ' εμέ γερμένη στάσου, 
παρόμοια το τριαντάφυλλο στο φράχτη, που αργοσβήνει!

II

Λιγοθυμάνε τ' άτονα τα μάτια σου στο δείλι 
κι αργοσαλεύουν δεκτικά τ' αναιμικά σου χείλη 
κι άρρωστη πύρα, οδυνηρή, ως στην καρδιά σου στάζει 
την πίκρα, τη μονοτονία του ηλιού που αποχλωμιάζει.

Το κιόσκι τ' αχυρόσκεπο που ακινητούμε, δένει 
μια κληματίδα από σκληρό χειμώνα πληγωμένη·
στο φως απάνω, ίδιοι λιγνές γραμμές σκόρπια σερμένες, 
τρέμουν οι κλώνοι, άμα φυσούν οι πνοές, φαρμακεμένες·

κι ο άρρωστος ήλιος είναι μια που μας παιδεύει ανία, 
κι η ζέστη είν' όμοια πυρετός αρρώστου κι αγωνία,  
κι όλα, κι η όψη σου, η λαλιά, κι ο κήπος και το φως του, 
σαν όνειρο αντιφατικό μέσα σε νάρκη αρρώστου.

Τίναξε, σύννεφο ξανθό, τα ωραία μαλλιά σου πίσω 
και κάλεσέ με με φιλί τα μάτια σου να κλείσω, 
θα να ονειρευτούνε ερχόμενες τις ώρες του χειμώνα, 
τα κρίνα ακόμα όσο θροούν στον νοτισμένο ανθώνα!

III

Στη δύση, κάτω απ' τ' άφωτα τα ξέφωτα ενώ σβήνει, 
το πράσινο το υδάτινο του σχίνου όλο θαμπώνει 
και τους λιγόθυμους σπασμούς μες στη λαλιά του αφήνει 
μιάς ηδονής θανατερής το ερωτικό τρυγόνι.

Φλύαρη ορχήστρα «βαλς» τρελά ανακρούει απ' την πλατεία. 
Τα δέντρα τα καχεκτικά, στού πάρκου ορθά τη μέση, 
τη σαστισμένη τους θωριά, την τραγική κι αστεία, 
θέλουν να κρύψουν, που άπαυτα να τη θωρώ μ' αρέσει.

Αχ, τι ζητάτε, αγαπητή, ρομαντική κυρία! 
Σωπαίνει η θλίψη μου, γιατί είναι μάταιο να λαλήσει. 
Ποιο τ' όφελος την πληχτική να ξαναπώ ιστορία; 
Ο στοχασμός με τη σοφή σιωπή μ' έχει πλουτίσει.

Να κι η σελήνη! Της ανίας φορεί την προσωπίδα... 
Όλα είναι πλήξη... Ω, το θερμό μου ακούστε παρακάλι! 
Μια προσωπίδα είν' η ζωή –κι ο πόνος – κι η ελπίδα: 
Τον ύπνο δώστε μου με των χειλιών σας τη χλωράλη!


IV

Η σύντομη άχνη απ' της σαπρίας τη στοίβα ξεθυμαίνει·
στη χαμηλή, στην ξύλινη, κισσόπλεχτη κολόνα, 
μια πεταλούδα τ' άτονα φτερούγια της ζεσταίνει, 
μια πεταλούδα τις βραγιές κλωθογυρνά μ' αγώνα.

Πόσο τα μάτια σου γλυκα μεθούν (στα ψέματα ίσως)! 
Ας μη ζητώ το γρίφο σου να βρω... κι ας μη με νοιάζει! 
(Η έγνοια η πεζή; Ένας ταπεινός καημός, το πολύ, μίσος;) 
Την ιστορία τη γνώριμη μαντεύω που σου μοιάζει...

Δες κάλλιο: φλόγας όνειρο, ζώνει τον κάμπο η δύση! 
'Αγάπα ο,τι μας έμεινε και συ, κι όσο τ' αξίζει: 
Δες! Ρόδα! Ρόδα ανέλπιστα στην όψη μας θ' αφήσει
 και σε ποια δόξα τη γυμνή ψυχή μας τη βαφτίζει!

Κι ύστερα, καταχνιές σπαρτή (τέτοια μας μοιάζει!) η εσπέρα, 
κι οι ερχόμενοι ίσκιοι σε νερά ρηχά και κρύα και μόνα, 
κι οι ώρες τα λόγια του αλλουνού σα να 'ρχονται από πέρα 
που ακούς, από πολύ μακριά ως τη χαμηλή κολόνα

– σήμαντρα σκόρπια στον νεκρό της σκέψης μας χειμώνα.

V

Μοιάζει ένα κλίμα η αγάπη μας που νιώθει το χειμώνα... 
Τριγύρω η σήψη, η βλάστηση η νεκρή μας περιζώνει. 
Θερίζει πρώιμη τρικυμία τον βοριανόν ανθώνα 
και στα νεκρά τους πρόσωπα τα ρόδα μαστιγώνει.

Τα δάση αγέρας νοτερός φυσάει και τα σκουραίνει. 
Το ξεφτισμένο χνούδι τους τεντώνουν τ' άγρια σχίνα 
και ψιχαλίζουν την πολλή βροχή που τα βαραίνει. 
Τ' αρχαία πλατάνια, στα νερά μουσκεύουνε κι εκείνα...

Το πάρκο εδώ σκηνογραφία θαρρείς να παρασταίνει, 
μέρα, σε θέατρο ο κόσμος πιά κι οι αρτίστες που έχουν φύγει·
και που, από πρόστυχης σκηνής σανίδια κρεμασμένη, 
ξέβαφη, αγέρας τη χτυπά, την κλειεί, την ξετυλίγει...

'Αντίλαλος κανείς, καμιά πνοή, καμιά ομιλία. 
Μέσα απ' τη χάλκινη αγωνία του ορίζοντα, που βρέχει, 
όρθρος χαράζει, πορφυρήν κι αυτός μελαγχολία: 
ήλιος αιματερός, υγρός ήλιος που ακέριος τρέχει,

ήλιος απίστευτος, σα μια που εκάηκε σελήνη. 
Μα, σαν ν' αφήνει το ίδιο του κληρονομιά στεφάνι 
–μ' ένα του υπέρτατο αύγασμα στερνό–τη φλόγα δίνει 
κύκλο στα φουντωμένα σου μαλλιά, που η φωτιά πιάνει.

VI

Alors, ma toute belle, assis au coin du feu 
aux rouges flamboiements des bûches crépitantes...
                                                                                    Moréas: «Les Syrtes»

Κλαψάρικα το πεύκο στο παράθυρό μας τρίζει. 
Τα μακρουλά σου δάχτυλα, τα κρύα, που έχεις απλώσει 
στη φωτιά, είναι σα διάφεγγα, η λάμψη ως τα φωτίζει 
που απ' το ρετσίνι νιόκοποι δαυλοί έχουν αναδώσει.

Οι θύμησές μας οι χλωμές συνάζονται ολοένα, 
γιατί χλωμή είναι κι η φωτιά, κι η όψη σου, κι η δύση, 
και τα μαλλιά σου αγέρινη φλόγα χλωμή ζωσμένα· 
γιατί ώχρας άχνη και στα ρόδα έχει κατακαθίσει·

γιατί όλα φέρνουν την τρελή κι αγιάτρευτη υστερία 
που να διψώ του κίτρινου το Ιδανικό με κάνει: 
(στοχάσου, εσύ; μια ξωτική δεν είν' αλληγορία; 
δεν είναι σύμβολο για τις ψυχές που έχουν πεθάνει;)

... πίσω απ' τα δάση τα γυμνά, φανταστική σελήνη 
ν' ανάβει φλόγες — άμετρη μια πυρκαγιά από θειάφι —
κι αργόπορη ανεβαίνοντας, σε νεκρικήν ειρήνη, 
τα πάντα στο θανατερό χρώμα της να βάφει...

δίχως ουδ᾽ ήχο, ουδέ καπνό, και το νερό ν' ανάβει·
καμιά άλλη νότα, ολότελα, καμιά παραφωνία·
κι απ' την ψυχή μου, εκστατικά, πλατιά, δίχως να παύει, 
του κίτρινου όλο να διαβαίνει η μουσική αρμονία.

VII

Σα σ' έναν τόπο βορινό, στην καρδιά μου παρόμοια 
βρέχει, φυσάει κι η παγωνιά σφαλάει τα σταυροδρόμια. 
Πριν να 'χε φτάσει κι η χιονιά στην παγωνιά μου απάνω, 
γιατί δεν ήταν, με το πρώτο φύλλο, να πεθάνω;

Όλη η εγκατάλειψη μες στα παρήγορά σου στήθια, 
μια τ' όνειρο και μια η ηδονή μου κρύβουν (ξέρω, αλήθεια!) 
μέρες νεκρώσιμες, που ακούς στο πάρκο που χιονίζει 
τον άνεμο σαν τις υστερικές να ξεφωνίζει.

Μακριά μου σύρε! Κι η χαρά η ακριβαγορασμένη 
—μόνος να μείνω στη φθορά μου απάνω—ας μου απομένει! 
Σύρε, κι ας σου λογαριαστεί κι αυτό για καλοσύνη: 
να μην ταράξεις της φθοράς την ιερή γαλήνη!

VIII

Ψαλμωδικόν εσπερινό οι Ελπίδες μου στα μαύρα 
να πούνε μες στη σκοτεινή καρδιά μου έχουν αρχίσει, 
κι απάνω από τα μνήματα των χτες, γερτό απ' την αύρα, 
σεβάσμιο το ιερατικό να δέεται κυπαρίσσι.

Ένα Παρόν μες στο Άλλοτε σπαραχτικά θα δύσει, 
ένα άλλο Σήμερα στο Χτες για πάντα είναι φευγάτο·
το Είναι μας, σαν το φέρετρο που στ' άσπρα το έχουν ντύσει, 
κείτεται απ' την ταφόπετρα του Ήταν από κάτω.

Βέβηλα ορμώντας στων νεκρών τη σεβαστήν ειρήνη 
οι ανώφελοι ήχοι της ζωής δε σώθηκαν ακόμη: 
κάπου σκαλίζει ρυθμικά, κάπου, άφαντη μια αξίνη 
τη στείρα γης που την τρυπούν οι θλιβεροί οργοτόμοι...

Σκάφτουν, των άκαρπων σταυρών τα ξύλα να φυτέψουν. 
Έλα, ψυχή μου! ολόγυρα δες που έχει σκοτεινιάσει! 
Έλα, ψυχή μου (αδερφικά οι σκιές θα μας χαιδέψουν), 
κάτω από τα μαρμάρινα να κοιμηθούμε δάση!

IX

Την όψη μου με των ωχρών των φύλλων το στεφάνι 
να καθρεφτίζω αποθυμώ βαθιά στο σιντριβάνι 
κι ώρες, στη μοναξιά, το αχνό φεγγάρι να προσμένω, 
που παγαινόρχεται στο κρύο νερό σαν πεθαμένο.

Ώρες, αργά καθώς μαδάει στο πάρκο το πλατάνι, 
τα μυτερά τα φύλλα του μαδάει, στο σιντριβάνι, 
ν' ακούσω, με το μέτωπο στα χέρια, σα βραδιάζει, 
παράφωνα τον άνεμο της ώρας να στενάζει

ώρες, για ρόδα, τα νεκρά τα φύλλα ν' ανασαίνω... 
Και τι, αν στους πρώτους μου έρωτες, στον κάμπο το θλιμμένο, 
μια Μούσα μες στη σύριγγα με κράζει αποσταμένη; 
Προφταίνω δεν προφταίνω πιά, τον ήλιο που πεθαίνει....

X

Στις αμμουδιές σου αποβραδίς το βήμα μου θα σύρω, 
στα φύκια πάνω, που μεθούν με το πικρό τους μύρο 
τις αύρες και την ίδια μου ψυχή, που σε φωνάζει—
άρρυθμο βήμα, που νωθρά στα φύκια θα βουλιάζει.

Στα φύκια, που μοσκοβολούν χειμώνα καλοκαίρι, 
το 'να με τ' άλλο κύμα της στα πόδια μου ως να φέρει 
η τρικυμιά σου, θα οδηγά το κύμα ίσαμ' απάνω. 
Και την ψυχή σου, που απ' τα φύκια πνέει, θε ν' ανασάνω...

Πολύβοη θάλασσα, που σπας και λιώνεις στ' ακρογιάλι! 
Στους στεναγμούς μου δίνοντας απόκριση και πάλι, 
πάρε με, απάνω στον αφρό, σα θαλασσοχορτάρι, 
σαν τ' ορφανό που ελίκνισες της χειμωνιάς φεγγάρι!

XI

Η Σάρκα εσύ 'σαι: θριαμβική κι αδιάφορη. Ματώνει 
τ' άτονα νεύρα, ωσάν αψύ, τυραννικό μαστίγι, 
τα κράζει σύσσωμα, περνάει, και πάει, και τα καρφώνει 
να τρέμουν σε φιλάσθενες αποθυμιές και ρίγη.

Μα εμέ (όμοια βρέφος πρώιμα τον μαστό που αποστερήθη 
κι όλο παράπονο σφοδρό στη στείρα αγκάλη γέρνει), 
μα εμέ, σα βόσκω ανώφελα στ' ανίδεα σου τα στήθη, 
εμέ, μονάχα αποθυμιά του στεναγμού με παίρνει.

Τα λόγια τ' άξια, τα έμπειρα φιλιά, τα σοφά χάδια 
τι είναι για με, όταν της καρδιάς ζητώ το μονοπάτι; 
Πάνω στα στέρνα σου άφες με γοερά να κλάψω, τ' άδεια,
σαν ορφανούλα που έχασε το δρόμο που επερπάτει!

Τρίβοντας μες στα χνουδερά μαλλιά σου το κεφάλι, 
μάταια τη θέρμη μητρικού κροτάφου εκεί προσμένω, 
κι όταν στον ώμο σου, καθώς σε αρρώστιας προσκεφάλι, 
γέρνω, και κάθομαι άφωνος και δίχως ν' ανασαίνω,

κάποια φωνή, που την ακούω κι όλο αναβρύζει, πνίγω, 
που ωσάν υγρό παράπονο, χωρίς να θέλω, τρέχει, 
κι από μιάν άδετη πληγή δακρύζει, λίγο λίγο... 
Αίμα σταλάζει η αγάπη μου κι αργά μας περιβρέχει.

Κουφή κι απρόσεχτη! Στα βλέμματά σου, αλλοπαρμένα, 
το πάθος καν ας έβλεπα, βαθιά τους να ξαστράψει! 
Πονούν τα χάδια σου! Φιλί πιά δε σου θέλω ούτ᾽ ένα, 
απ' το καρμίνι το στεγνό σου αχείλι μην ξεβάψει!

XII

Να μοιάζει θέλω η αγάπη μας μακάρια μεσημέρια 
που στάζουν άφατη ευλογία στων άρρωστων τα μάτια·
να μοιάζει ανάρρωση γλυκιά, που, δίνοντας τα χέρια, 
σ' απάνεμα, προσηλιακά να βγούμε μονοπάτια·

να βγούμε εκεί, που ουδέ λαλιά, ουδέ πάτημα σαλεύει, 
στις άκριες τις μοναχικές που η βλάστηση μυρίζει 
—πένθιμα σε άτονα νερά λιγοστό φως χορεύει 
από έναν ήλιον πεθαμένο, που στην πάχνη ασπρίζει...

Θέλω, όπως τρυφερό παιδί, στον πυρετό του, πιάνει
με δαχτυλάκια αναιμικά, του ιδρώτα μουσκεμένα, 
τα μητρικά τα χέρια, κι όλο αμίλητο τα βάνει 
στο μέτωπο, στα χείλια του, πιο δω, πιο κεί, ολοένα,

έτσι η ψυχή μου, να το βάλει απάνω της και κείνη 
το χάδι των ματιών σου, εδώ κι εκεί να το παγαίνει... 
και να βρω (ω! τάξε μου!) τη θεία των στοχασμών ειρήνη, 
που άλλοι στο σφιχταγκάλιασμα ζητάνε ερωτεμένοι.

XIII

Τα φεγγερά τα δάχτυλα, λαφριά, μαλακωμένα, 
που, από τον πόθο ανήσυχα, ζητούσαν τα δικά μου, 
τώρα (ύστερα απ' τις αγωνίες που μ' είχαν σκοτωμένα)
μ' ένα τους άγγιγμα ξανά ας μου δώσουν την υγειά μου! 

Σαν το ασημένιο του το σταυρουδάκι ένα κοράσι, 
σφιχτά στο πονεμένο μου το στήθος να τα βάνω, 
για φυλαχτό, που η αρρώστια πιά μπροστά τους να δειλιάσει!
Κι ας με σταυρώσουν ύστερα, στον ύπνο μου από πάνω!

Χέρια, με τ' αχνά δάχτυλα σα μάτσο χλωμά κρίνα, 
καμπυλωτά κοτσάνια, μακρουλά, ζεστά ηλιασμένα, 
μιάς Μοίρας χέρια στοργικά καλόβουλης, εκείνα 
τα δειλά χέρια που όμως κυβερνούν τα πεπρωμένα,

χέρια κερόλευκα, κρυφό γαλάζιο κεντημένα, 
όχι γι' αδιάντροπα φιλιά στο μέσα απ' τον αγκώνα! 
χέρια, που αν έδινες ψηλά στα ουράνια τανυσμένα, 
τη Δίκη θα ξαγόραζες τη Θεία, σα μια Μαντόνα!

XIV

Στο νού όλο μου έρχεται μια θαλασσόματη Παρθένα, 
εκστατικά από ταπεινό ασκητή γραμμένη εικόνα, 
στα τάματα ζωστή, σε γνήσιο ασήμι σκαλισμένα, 
πίσω από αρχαίας βυζαντινής μητρόπολης κολόνα,

τετράψηλη κι ισκιαδερή κολόνα· τ᾽ αγιοκέρια, 
κι άτρεμα κι ιλαρόφωτα τα ολόχρυσα καντήλια 
να φέγγουν στα ικετευτικά, αγερόσαρκά της χέρια, 
στα μάτια της τα ιλαστικά, στα δεητικά της χείλια.

— Ποια ταιριασμένα θριαμβικά χερουβικά σου πρέπουν, 
και ποιοί σοφοί Χαιρετισμοί, στοχαστικά αρμοσμένοι, 
σεμνή Οπτασία, που αγέρινην οι μάρτυρες σε βλέπουν 
σα μυστικήν ανταμοιβή κι υπόσχεση δοσμένη

στην άθλησή τους, στο αγαθό μαρτύριο, στον αγώνα; 
Τα χείλια σου γονατιστός ας ήταν ν' ακραγγίσω 
και σύμπυκνο όλο το χυμό του μυστικού αμπελώνα, 
σαν από δισκοπότηρον ιερό, να κοινωνήσω!

XV

Τ' απόγεμά μου ας πιστευτώ στο τρυφερό σου χέρι, 
χαιδευτικό, αγερόσαρκο, με τη ζεστή φρεσκάδα, 
και, με τα μάτια μας, διπλά καθρεφτιστά, ένα ταίρι, 
το δρόμο ας πάρομε με τ' ασφοδίλια στην αράδα!

Σαν από φλόγα εσωτική θαμπόχροα φωτισμένη, 
λίγη απ' τη μαύρη η σάρκα σου τη φέλπα θ' αναδίνει, 
και θα την πλένει το γλυκό το φως, θα την ξεπλένει 
μέσα στην άθολη αντηλιά της δύσης που αργοσβήνει.

Θα λιώνει η μέρα ωχρή, σαν ερωτόπαθη ερωμένη, 
κι ο αποβροχάρης ο άνεμος θα κλαίει πίσω απ' τα σχίνα· 
του βοριά το χαμόγελο μια κρύα πιά θ' απομένει 
κι από κορφή σε κορυφή που θα ξεφεύγει αχτίνα.

Την ώρα μ' έναν φλογερό θα τη γλυκαίνει τόνο 
το φλούδι το κοκκινωπό απ' τα σχισμένα ελάτια, 
και το ηχερό μας πέρασμα μες στους σωρούς τους, μόνο 
τα φύλλα θα το ζώνουνε, σαν άλλα τόσα μάτια.

Πότε, θα λέμε κάτι αγνό, εκλεχτό: για τη φιλία, 
για ένα πορτρέτο, ένα σοφό σονέτο – μα ολοένα 
μιάν άλλη θα μας δένει μυστική συνομιλία, 
που θα 'ναι δίχως λόγια, με τα χείλη σφαλισμένα.

Μέσα απ' τις άστατες πνοές της ώρας, θ' ανασαίνω 
από περβόλια μακρινά λιγόθυμον αγέρι, 
τριαντάφυλλα που σήπονται σε χώμα μουσκεμένο... 
Και θα πορεύομαι ήσυχος, κρατώντας σου το χέρι.

XVI

Μαζί με τ' άσπρα σου «σατέν» που αύρα απαλή αναδεύει, 
η σκέψη μου, που κυνηγά τη χίμαιρα να πιάσει, 
κάνει πανιά και σε γλαυκά ταξίδια ταξιδεύει, 
βουλιάζει, αργοζυγιάζεται και πάει – με δίχως στάση.

Τ' Όνειρο που με συνεπαίρνει και που δεν τ' ορίζω, 
φεύγει ανοιχτά, προς το άφαντό του φεύγει το βασίλειο, 
κι εγώ, στο δρόμο, όσο ψηλά γυρνάω να ιδώ, αντικρίζω 
τα γελαστά τα μάτια σου να τραγουδούν στον ήλιο.

XVII

Οκνά μακραίνοντας απ' τις πανάρχαιες προκυμαίες, 
μάχεται πρωτοτάξιδο πανί με το κατάρτι. 
Θάλασσες, που οι αγνώριστες σας κυβερνούν σημαίες, 
θάλασσες, που τη μέθη σας απλώνετε στο χάρτη!

Απ' τα παράθυρα, ανοιχτά, το βλέπω να μισεύει. 
Να το, απ' τα δέντρα, στη σειρά, κι απ' το 'να σπίτι στ' άλλο 
φεύγει ένα σχήμα καταρτιών — κι ο πόθος μου μαντεύει 
κρίνα, σπαρτά στον πράσινο της πρύμης του το σάλο.

Κι εμένα, ω θάλασσα! Τ᾽ ακούς; Κι εμένα! Σε φωνάζει 
ολ' η ψυχή μου, ο πυρετός της όλο που ανεβαίνει! 
Αχ, δεν της έμεινε άλλο πιά, παρά, φτωχιά, σερμένη, 
κατά τα πιο μονότονα νερά σου να στενάζει!

ΣΠΟΥΔΕΣ
ΣΤΟΝ ΚΡΙΤΙΚΟ κ. Κ. ΔΗΜΑΡΑ

FRAGMENTUM

Ήθελες κάτι να μου πείς και δε σου το ρωτούσα. 
Το καλοκαίρι είχε σωθεί και τ' άνθη που αγαπούσα.)

Ήθελες κάτι να μου πείς και το 'χα λησμονήσει 
(τη ρίζα που καθόμαστε — θυμάσαι; — έχουν γκρεμνίσει.)

(Είχε από τότε εντός μου σε φθινόπωρο γυρίσει.) 
Μου είπες —α, ναί! — πως μ' αγαπάς — μα το 'χω λησμονήσει....

MONOTONIA

Σ' ένα άδειο χρώμα, ένα φευγάτο μύρο που πεθαίνει, 
το καλοκαίρι που αγαπούσαμε απομένει.

Στις καταχνιές μέσα, μαζί με τη θλιμμένη δύση, 
το καλοκαίρι που αγαπιόμαστε έχει σβήσει.

Τάχα δεν είναι διαλεχτή κι η ώρα 
νοτιάς το χώμα σα μουσκεύει; 
Και φύλλα, φύλλα πέφτουν πεθαμένα, 
στις στέρνες μέσα, φύλλα, πριν την ώρα, ένα προς ένα;

…Παίζει, σαν άχνη ξέχρωμη, λίγη αντηλιά απ' τη δύση 
στο δρόμο, μέσα απ' τ' άτρεμα κλαριά που έχουν μαδήσει...

Φανταστικά τον άγριο σχίνο, κάτω στο χωράφι, 
σαν να τον ζώνει κέρινη φλόγα πολλή, από θειάφι...

... Κάποτε είν' οι καρδιές τα φύλλα που οι νοτιές ποτίζουν 
και τα σκουντούν στα τρίστρατα και τα κλωθογυρίζουν...

Κάποτε είναι μια αγνώριστη ευωδιά που αναστενάζει: 
η βλάστηση που σήπεται, όλη μαζί, τη βγάζει.

Κάποτε ξένος έρωτας ανώφελα προσμένει 
να ζεσταθεί απ' την έρημη καρδιά μας που πεθαίνει.

ΠΟΙΗΜΑ ΕΡΩΤΙΚΟ

Animula vagula, blandula, 
hospes, comesque corporis,
 qua nunc abibis in loca? 
Pallidula rigida, nudula, 
nec, ut soles, dabis jocos.
                                       
                                        ADRIANUS

Ψυχούλα άστεγη, χαιδεμένη, 
ξενιτεμένη του κορμιού συντρόφισσα, 
για που μισεύεις; 
Χλωμούλα, τρεμουλιάρα, ολόγυμνη, 
μηδέ θα κάνεις πιά χαρές, σαν πρώτα.

                                             ΑΔΡΙΑΝΟΣ

Κάτω απ' τις ελιές, οι ώρες σιωπηλές 
παίρνουνε τη μέρα πεθαμένη. 
Κάτω απ' τη νιότη σου, ξανθούλα μου Ερωμένη, 
με την ώχρα του έχει ο θάνατος βαμμένη.

Μες στο αγέρινο, που φεύγει, δειλινό, 
το πορτρέτο της στον ήλιο πως χλωμαίνει! 
Σύρε! Στη ζωήν ακόμη ν' αγρυπνώ 
– έτσι μου έμελλεν, αγάπη σταυρωμένη!

Ξέβγαλαν τη Μέρα πεθαμένη.
Μας εχώρισαν, χλωμούλα μου ερωμένη!
Κι είν' η νύχτα πιά, που, μαρτυρικιά, 
γνώριμη, χωρίς μυστήριο, βασιλεύει... 
Κι είν' η νύχτα πιά, που, κρύα και πληχτικιά, 
στα βαθιά μου δυναστεύει.

Άκου: σιγανά παραμιλεί ένα φύλλο! 
Κάποιο φως μαβί γλιστρά απ' τα μονοπάτια. 
Ω ψυχή μου, ω σφάλισε τα μάτια!


NATURE MORTE

Στην ώχρα το κοντύλι θα βουτήσω 
και μια φαγιάντσα αρχαία θα ζωγραφίσω.

Σα μέτωπο νεκρό, κερένιο χρώμα, 
το βάθος τ' ουρανού θα παραστήσω. 
Την πιο χλωμή θωριά θα κυνηγήσω 
για ρόδα μισοξέφυλλα στο χώμα.

'Αλλόκοτο, φασματικό φεγγάρι 
σε κίτρινο νερό θα ξεσηκώσω. 
Τρικυμιστή την όψη θα του δώσω, 
να πλέει, μια στάλα υγρή από κεχριμπάρι.

Στην άχρα το κοντύλι θα βουτήσω 
και λήκυθον αρχαία θα ζωγραφίσω.

Και κατά το ρηχό νερό γερμένη, 
Ψυχή μου, τραγική ομορφιά, ντυμένα 
με τη χλωμάδα τη χυτή, έχω εσένα – 
ιδανική, λιγνή, σαν πεθαμένη.

ΣΠΟΥΔΕΣ

I

Αυτήν που πέρασε κι εδιάβη 
τα μάτια μου ακλουθούν σα σκλάβοι, 
που πάει και πάει, και σκοτεινιάζει 
κι απ' την αχλύ δεν παραλλάζει...

Κι ο δρόμος που έχει να περάσει 
μοιάζει μακρύς και δίχως στάση, 
γιατί κι η θάλασσα, όθε βγαίνει, 
με την ομίχλη είναι σμιγμένη·

γιατί και χώρα, και λιμάνι 
κι η σκοτεινή η καπνιά που βγάνει, 
μέσα απ' της πάχνης τη δαντέλα
μοιάζουν σβησμένην ακουαρέλα...

Αυτήν που πέρασε κι εδιάβη 
τα μάτια μου ακλουθούν σα σκλάβοι: 
μαβί ανοιχτό σε φόντο γκρίζο 
–το αβρό της σκίτσο ξεχωρίζω.

Άφωνη η μέρα πάει να σβήσει, 
δίχως ν' αστράψει, να φυσήσει. 
Και στην καρδιά μου, όσο νυχτώνει,
φως δεν ανάβει, δε θαμπώνει.

Και στην καρδιά μου δε ζητούνε 
να πάνε ν' αποκοιμηθούνε 
πόθοι κι ελπίδες που έχω θάψει, 
φαντάσματα που τα 'χω κλάψει...

Μες στης καρδιάς μου την ανία 
σαλεύει μια άτονη αρμονία: 
σημαίνει η Μνήμη και σημαίνει 
να συναχτούνε οι πεθαμένοι.

... Μαβί ανοιχτό σε φόντο γκρίζο 
– το αβρό της σκίτσο ξεχωρίζω: 
καπνός παρόμοιο που αλαργεύει, 
στον έρημο ουρανό χωνεύει.

II

Η πολιτεία, καταχνιασμένη, 
φεύγει, διαλύεται, ξεθυμαίνει.

Στο βράδυ αυτό το νοτερό, 
είν' όλα αχλύ κι όλα νερό.

Μες στα νερά πως τρεμοσβήνει 
μια κατακίτρινη σελήνη,

κι αυτά τα δέντρα, στη σειρά,
κι οι εκκλησιές, μες στα νερά!

Μέσα μου κλαίει απόψε πάλι 
υγρός αχνός, ώχρα κι αθάλη.

Κι είν' η καρδιά μου σφαλιστή, 
σα μια μητρόπολη σβηστή.

Μες στην καρδιά μου έχω κλεισμένο 
έναν μεγάλο Εσταυρωμένο.

Στα πόδια του –φτωχιά πιστή!–
η Ελπίδα κλαίει, γονατιστή.


III

Μια δύση ακόμα: ω νοσταλγία! 
Ω δείλι άλλου καιρού, ταμένο 
σε έναν που κλαίει Εσταυρωμένο, 
σε μια κερένια Παναγία!

Μια δύση ακόμα: ω φαντασία! 
Φλόγες μεσούρανες, μεγάλες, 
σαν πυρκαγιάς ανεμοζάλες 
δεινού όμοιες πυρετού οπτασία!

Μια δύση ακόμα: ω αμφιβολία! 
Η λάμψη πάει, ο ίσκιος βαραίνει. 
Σώπαινε – κι η σιωπή μας δένει
πιο δυνατά απ' την ομιλία!

Μια δύση: πες την προσευχή σου! 
Ζωούλα πικρή και ζωούλα ξένη, 
κι εσύ τ' αγκάθια σου ζωσμένη... 
Κοιμήσου —τ' άκουσες;— κοιμήσου.

IV

Η έγνοια ακόμα δεν κοιμάται, 
κι αυγή στα μάτια μου πλανάται.

Αυγούλα, αυγούλα πικραμένη, 
για μια καρδιά που δεν προσμένει!

Στο μελανό που πνέει αγέρι, 
ασπρίζει τ᾽ ορθρινόν αστέρι.

Αυγούλα, αυγούλα πικραμένη, 
δε σ' αγαπάνε οι αγρυπνισμένοι!

Τ' αχνά τους μάτια τα έχει αφήσει 
πολύ μετανιωμένα η δύση,

μα εσύ, που θες ξανά ν' αρχίσεις, 
κουράζεις πιότερο απ' τις δύσεις...

Σπίτια και στέγες στην αράδα. 
Ο δρόμος άστραψε χλωμάδα.

Η αυγή, η αυγούλα όλα τα βάφει 
στην άχνη απ' ώχρα κι από θειάφι.

Κάτι μαύρο, που πάει ν' ανέβει, 
με τη χλωμάδα αυτή παλεύει...

Ω κι ας δυνόταν να σε πνίξει 
για πάντα, αυγή, για πάντα, πλήξη!

V

Μες στην ερημιά και μες στην παγωνιά, 
τις Σπουδές της γράφει η Χειμωνιά: 
ίσιες χαρακιές, μαύρα λιγνά κλαριά 
στο νεκρό ουρανόν απάνω του Βοριά.

Ουδέ σχέδιο, ουδέ και νόημα πουθενά. 
Λιγοστά κλαριά, τρεμάμενα, γυμνά. 
Στού γυαλιού τα κάδρα που θολώνουν, 
τα αινιγματικά τους σκίτσα χαρακώνουν.

Ουδέ τέχνη, ουδέ και σύνθεση καμιά·
νήματα σπασμένα μες στην ερημιά 
(σαν παιδιάστικες γραμμές και τσακιστές, 
κι από αμάθητο κοντύλι τραβηχτές,

που την Έκφραση ζητούν με χαρακιές
άμουσες, εσωτικές, συμβολικές,
και που η Σύλληψη, στη φαντασία δεμένη,
έτσι, την ψυχή τους παρασταίνει).

Όμοια δειλιασμένες δοκιμές – 
απλές, βαθιονόητες, οι γραμμές, 
και μιλάνε γρίφους στην ψυχή, 
μα μια Ουσία, μια Βούληση, μια πρώτη αρχή...

Πότε αβέβαιες, πότε πάλι πιο σκληρές, 
γράφουν στο κενό: «Μανή Θεκέλ Φαρές». 
–Μήπως ξέρω κάλλιο την ψυχή μου, 
παρ' αυτά τα σχήματα αντικρύ μου;

VI

Ο αέρας καίει και δε σαλεύει.
Κι η πλήξη του δεν παραλλάζει 
απ' της βροχής, σαν την παιδεύει 
στους δρόμους βραδινόν αγιάζι.

Ο αέρας είν' όλο αγωνία. 
Ω έλα, Χειμώνα, έλα και πε 
μου τη συναυλία, τη συμφωνία 
των νερών πάλι και του ανέμου,

της θάλασσας, που απιδρομάει,
κι από το θειάφι της χορτάτη
τετράδιπλη έρχεται – και πάει
στα ουράνια το πικρό το αλάτι.

Κι εσώπασες πιά κι είχα πονέσει 
των άμαθων παιδιών τη θλίψη, 
η αυλαία στο θέατρο σα θα πέσει 
κι η θαμαστή σκηνή έχει λείψει!

Σώπασες... Μα ήτανε κι εμίλει 
ψυχή, εδώ γύρω; ήταν ιδέα; 
Κι αλήθεια, δεν είναι το δείλι, 
βαθιά, σα μια που πέφτει αυλαία;

Το μαραμένο καλοκαίρι 
με τι νεκρό φως μας κυκλώνει! 
Μόνο, στο απατηλό σου χέρι, 
καθώς στα γόνατά του λιώνει,

άγριο ρουμπίνι μεγαλώνει.

VII

Εσένα, κακό μάτι, που γυαλίζει 
έχτρα, σε βλέπω εσένα στυλωμένο  
στο υπομονετικό μου πεπρωμένο, 
που αιματηρά σα να σε σκανταλίζει! 
Προμάντεμα πικρό, κακό σημάδι, που αναδεύεις, 
πάλι στους λογισμούς μου δυναστεύεις!

Μα αν τους νεκρούς γυμνός έχω ασπαστεί
κατάσαρκα, αν τη σάρκα τη ζεστή
με τη δική τους πήγα να κλειδώσω
– δεν είναι τώρα πιά να μετανιώσω! 
Δεν είναι! Κι η ψυχή μου η κολασμένη 
στο δαίμονα είναι ολόβολα ταμένη!

Στο πείσμα μου πιστός για ν' απομένω, 
και της καρδιάς μου το αίμα έχω δοσμένο!

ΜΠΑΛΑΝΤΕΣ
ΣΤΟΝ ΚΡΙΤΙΚΟΝ κ. ΚΛΕΩΝΑ ΠΑΡΑΣΧΟΝ

ΤΗΣ ΑΡΕΤΗΣ

 I

Τον τοίχο ζωγραφίζει 
κισσός που μεγαλώνει. 
Στον κήπο ξεφωνίζει 
αλλόκοτο παγόνι.

Την ακοή χαμένη 
έχει στον αργαλειό της, προσμένει, 
αχ, πως προσμένει 
να 'ρθεί ο ξανθός ιππότης!

Τ' αυτί της αρμενίζει, 
τ' αυτί της ταξιδεύει, 
και πόθος την ορίζει 
και τρόμος την παιδεύει.

Η αμυγδαλιά τα κλώνια 
νυφοστολίζει πρώτη. 
«Ελάτε, χελιδόνια, 
με τον ξανθό μου ιππότη!»

Στην όψη της ανοίγει 
της νιότης αγνός κρίνος: 
εκεί, σαν είχε φύγει, 
τη φίλησεν εκείνος.

Φαίνει και ξεδιπλώνει 
ξετίμητο μαγνάδι 
–το φάδι σαν το χιόνι, 
το χνούδι σαν το χάδι.

Τ' αυτί της μακριά της, 
τα μάτια στο προικιό της·
την πίστη της, τη ζωή της, 
τα συνεπήρε ο ιππότης. 

Άνοιξη, καλοκαίρι, 
χινόπωρο, στα κλώνια 
τα φύλλα είναι στ' αγέρι, 
μακριά τα χελιδόνια.

Μια αυγή, ένα παλληκάρι 
στη θύρα ξεσελώνει. 
Θωρεί τον καβαλάρη 
κι ο φόβος τη ζαρώνει!

«Στη χαμηλή σου θύρα 
σου λέω πως δε θα φτάξει: 
την ύστερή του μοίρα 
το κοράκι έχει κράξει».

Στην προίκα της σκυμμένη, 
άχνα, λαλιά δε βγάνει. 
«Τάξε μου (τι σου μένει;) 
εμένα το στεφάνι!»

Στριφογυρνά η ανέμη 
σφοδρά, με δίχως στάση·
τ' αχαμνό χέρι τρέμει 
–ποιάν ώρα να προφτάσει;

Φαίνει και ξεδιπλώνει, 
και βουίζει το ροδάνι, 
τ' άσπρα προικιά, σα χιόνι, 
σα λεμονιάς στεφάνι.

Δεν κλαίει, μηδέ στενάζει, 
μα σαν αλλοπαρμένη 
να λειτουργά φαντάζει 
στη Μοίρα της ταμένη.

«Το νυφικό μου φαίνω, 
παρθενικό σαν κρίνο, 
το σάβανό μου φαίνω, 
για να ντυθώ μ' εκείνο.

Ο ασφόδελος ας γένει 
λειμονανθός του γάμου, 
να κλειεί και να ομορφαίνει 
τ' αφίλητα μαλλιά μου!

Τον ψάλτη, τον κουμπάρο 
καλέστε! Κι ας σημάνει 
καμπάνα: με το Χάρο 
θ' αλλάξομε στεφάνι!

Το νοτισμένο χώμα 
βάλτε στην αγκαλιά μου, 
και μοιραστείτε ακόμα, 
στερνά, τα κόλλυβά μου!»

II

Στα ελάτια τα γυμνά από κάτου 
παραπονιέται η χειμωνιά. 
Κεντά ο ιππότης τα άλογά του 
που αφροκοπούν μες στη χιονιά.

Σπερνός εχθρός, φίλος προδότης 
τον έσπρωξαν στη ρεματιά 
μα δε σκοτώθηκεν ο ιππότης, 
απ' τη φριχτή λαβωματιά.

«Μες στο χαμένο μονοπάτι, 
που τρέχεις, άμοιρε διαβάτη; 
Οι ανέμοι το χαμό σου κλαίνε. 
Που πας, φτωχέ δυστυχισμένε;

Σε σήκωσαν οι καλογέροι 
από τον πρώτο σου χαμό·
μα εδώ, με τούτο τ' αγριοκαίρι,
 στάσου! δεν έχεις γλιτωμό!»

«Στο κοιμητήρι εδώθε βγαίνει; 
Εκεί μια αγάπη με προσμένει!
Τον κλέφτη πάω να τιμωρήσω! 
Μια αγάπη να του πάρω πίσω!

Κρυφά τη θέλησε από μένα, 
τις ώρες που έλειπα στα ξένα. 
Κι ήταν γραφτό μου τα προικιά της 
να φέρω στα μνημόσυνά της!»

«Οι ανέμοι το χαμό σου κλαίνε! 
Που πας, τρελέ δυστυχισμένε; 
Τι θες το μάτσο τ' ασφοδίλι, 
ογρό απ' το χιόνι κι απ' το δείλι;»

«Πάω στην πιστή και στη γλυκιά μου
την άσπρη λειμονιά του γάμου. 
Στους τάφους – πέστε! — εδώθε βγαίνει; 
Θ' απόστασε να με προσμένει».

Κλαίει το κοράκι τρομαγμένο, 
κράζει το μαύρο πεπρωμένο. 
«Αλί σου, αλλόκοτε διαβάτη! 
Σε πλάνεσε το μονοπάτι!

Το στόμα σου μυρίζει χώμα! 
Τώρα είν' αργά! Τώρα είν' αργά! 
Ξοπίσω σου, σα να 'σαι πτώμα, 
τ' άγριο κοράκι φτερουγά».

Δέρνει ο ιππότης τ' άλογά του,
δέρνει κι εκείνον η χιονιά.
Τους μελλοθάνατους, αχ! κάτου 
κλαίει απ' τα ελάτια η χειμωνιά.

TO ANEYPETO

La chair vieillit après les roses. 
Laforgue, «Les Complaintes»

Μια φορά κι έναν καιρό (πολύ παλιά!) 
είχα μιάν αγάπη λατρευτή, 
είχε στόμα μια σταλιά – κι αναβρυτή 
αλαφροτρικύμιζε η λαλιά·

μάτια, που ελιαζόμουν τρυφερά
–σαν τα μάτια αντίκρυ στα κεριά·
χέρια, που έφευγαν τόσο αλαφριά, 
σαν τα χέρια μέσα στα νερά!

Μια φορά κι έναν καιρό (καιρόν πολύ) 
μια ξανθή κυρία είχα σιμά, 
κι είχε, γύρω στ᾽ άσπρα της λαιμά, 
μια χαδιάρα γούνα παχουλή.

Είχε χτένες, γάντια, ένα σωρό, 
φτερωτά καπέλα μυτερά, 
φιγουρίνια, αχ! τι γυαλιστερά! 
σα βασιλοπούλα άλλων καιρώ...

Μα τις χάντρες, τα μετάξια, τα γλυκά 
τα στολίδια, τα φανταχτερά 
της τα πήραν πίσω, στη σειρά 
(σα να τα χρωστούσε δανεικά),

τα μαλλιά, που εκαίγαν, χρυσαφιά, 
φάγαν τη φωνή της, σαν κελάδημα ορθρινό... 
Να την αγαπώ τώρα πως πονώ 
αχ! φτωχιά από νιότη κι ομορφιά!

Οι παιδιάστικες λυθήκαν οι αγκαλιές. 
Και την ήβρε ο Κλέφτης, που γυρνά, 
που γυρνά και κλέβει, και γερνά 
τις σάρκες και τις τριανταφυλλιές.

Κι είναι ένα κακό καθημερνό, 
κι είν' εκείνη απρόσεχτη πολύ, 
κι έχω εγώ την πίκρα της διπλή 
που γι' αυτήν τον πόνο της πονώ.

Κάθε μια πρωτοχρονιά, μα κάθε μια, 
μες στα εμπορικά ψάχνω να βρω 
να της πάρω το χαμένο θησαυρό, 
να της τον χαρίσω «μποναμά».

Κρίμας! Τέτοιο δώρο πουθενά! 
Να 'ναι ανεύρετο, να 'ναι άφαντο από δω! 
Να 'μαι ανάξιος πιά να τηνε δω 
να φορεί τη νιότη της ξανά!

Κι άδειος σα γυρνώ όλες τις φορές, 
μου τρέμουν τα χέρια να θαρρούν 
για να σταυροδέσουν πως θα βρούν 
δυό μαβιές παλάμες, παγερές...

ΣΤΙΧΟΙ ΓΙΑ ΠΑΛΙΟ ΣΚΟΠΟ

Αποσπερίτης σκάζει, 
σαν παίξιμο ματιού, 
σα φως που τρεμουλιάζει 
σε μύτη καταρτιού.

Λίγα μαλλιά σου αρπάζει 
η νοτιά η βραδινή,  
σα να συχνοσπαράζει 
του κονταριού σχοινί.

Του κόρφου σου το κύμα 
ζαλίζει, ω! τι γλυκά, 
σα να παγαίνω πρίμα 
σε κύματα λευκά!

Σε ποιού πελάγου θρόνο 
να κάτσομε αγκαλιά 
και να βαστάμε μόνο 
για βιός μας τα φιλιά;

Μες στων νεκρών τη μέση, 
στων γλάρων τη σπηλιά, 
τους δυό θα μας χωρέσει 
μια θαλασσοφωλιά.

Και σαν κατακαθίσει 
τ' αστέρι απ' τα ψηλά, 
η Αγάπη θα σ' το στήσει 
κορόνα στα μαλλιά.

ΦΡΟΝΗΣΗ

Τρεις κορασιές, τρεις όμορφες 
αυγήν αυγή πηγαίνουν 
και τις κρυφές αγάπες τους 
του αντίλαλου μαθαίνουν.

Λέγει η πιο νιά: «Μελαχρινή, 
μελαχρινός μου πρέπει, 
για πίστη στην αγάπη μου 
κι απαντοχή και σκέπη».

Τρεις αδερφές κι ομορφονιές 
τα ρόδα ρόδα πάνε 
και θαρρετά τις χώριες τους
 αγάπες τραγουδάνε.

Κι η μεσιανή: «Θαλασσινός 
μου πρέπει εμένα ταίρι·
το μάλαμα, τ' ασημικό
προικιό να μου το φέρει».

Τρεις κορασιές ανύπαντρες 
κρίνα τρυγούν και πάνε 
και θαρρετά τις πρώτες τους 
αγάπες μελετάνε.

Λέγει κι η πρώτη: «Ο που αγαπά 
πράμα άλλο δεν ηξέρει. 
Όποια κι αν είν' η αγάπη μου, 
μου αξίζει εμένα ταίρι!»

Τρεις κόρες, τρεις ομορφονιές, 
αυγήν αυγή πηγαίνουν 
και τις κρυφές αγάπες τους 
οι αντίλαλοι μαθαίνουν.

ΚΑΘΗΜΕΡΙΝΕΣ
ΣΤΟΝ ΦΙΛΟΝ κ. ΠΑΝΟΝ ΚΑΡΑΒΙΑΝ

Ah, que la Vie est quotidienne!
Laforgue: “Les Complaintes”

I

Φτωχογειτονιές, έρημες γωνιές, 
έρημες καρδιές, ψύχρες, παγωνιές, 
που, σε μουδιασμένη Κυριακή, 
στέκει και σας κλαίει θλιμμένη μουσική!

Προσωπάκια που έφεξαν, δειλά 
στόματα που η πίκρα τα σφαλά, 
που δεν ξέρουνε ποτές φιλί θερμό 
άλλο από τον ύστατο ασπασμό,

χέρια κέρινα, παρακαλεστικά 
ζητιανεύοντας ανάξια ψυχικά, 
και κομμένα μάτια κι ισκιερά –
ω σκουντήματα ως θανάτου θλιβερά!

Θάνατο κι εσύ ζωσμένο, μοναχό, 
άμοιρο, αψηλό Τριαντάφυλλο φτωχό, 
που αντίς να 'φεγγες τη ρόδινη χαρά, 
μοιάζει ν' άγιασες από τη συμφορά,

γέρνει η όψη σου, γέρνει και προσκυνά 
τα Επιτάφια τα καθημερνά...

Φτωχογειτονιές, έρημες γωνιές,
καμωμένες για τις μαύρες παγωνιές,
καμωμένες για τις άταφες ψυχές, 
καθημερινές ψυχές και μοναχές,

για τα λείψανα και για τις Κυριακές 
– της ψυχής μου εσείς πατρίδες μυστικές! 
Της ψυχής μου που είναι κρύα, και μοιάζει σα 
δίσκος με σταυρό και κόλλυβα χρυσά

και στη μέση εν' αγιοκέρι, ταπεινά, 
στης 'Αγάπης τα μνημόσυνα αγρυπνά.

II

Elle fuyait par l'avenue. 
Je la suivais illuminé... 
Laforgue: «Les Complaintes»

Σα μαρτυρίκι, μενταγιόνι, 
φλωρί πιασμένο από χαλκά, 
ο ήλιος εφιαλτικός ζαρώνει 
λιγόθυμα κι υπνωτικά.

Κι όλο τις φτέρνες της ζυγώνει, 
καθώς πορεύεται μπροστά, 
γιατ' είναι κρύο, γιατί κρυώνει, 
καθώς που πάει νανουριστά.

Και με λυμένον τον αυχένα, 
μ' άβολη την περπατησιά, 
την ξένη ακολουθώ ολοένα 
που ήβρα στο δρόμο κορασιά,

το λιγοστό πλήθος, που αφήνει 
μια οσμή τριγύρω πληχτική, 
λιβάνι κρύο, και μανταρίνι 
φθηνό, και πρόστυχο ρακί.

Δε θα την ασπαστήκαν ξένοι, 
μηδέ περίλυποι δικοί, 
γιατί είν' η σάρκα της λυμένη 
κι η αρρώστια της κολλητική.

Μόνη της, ώχρα ως να 'χει βάλει, 
φαντάζει απίστευτα χλωμή. 
Το άρραφο κι ίσιο της περκάλι 
ζαρώνει στο άπλερο κορμί...

Έχει στο μάγουλο –ποιος ξέρει!–
βούλα· και βούλα στο λαιμό: 
από βελόνι; από νυστέρι; 
από τον ύστερο σπασμό;

Η βέρα της... Τι να τη δείχνει; 
Νιόνυφη; αρραβωνιαστικιά; 
Ο ήλιος τη ζαφορά του ρίχνει 
πλούσια, στα εντάφια της προικιά...

–Πορεύου, άγνωρη κορασίδα! 
Πορεύου, ιδέα περαστική! 
Πλήξη πολλή, μια στάλα ελπίδα, 
μια στάλα πίκρα κι ως εκεί...

Βούισμα χαμηλό πλανιέται
γύρω απ' την ταπεινή εκφορά,
κι όποιος περνάει, σταυροκοπιέται
μπρός στη σεμνή σου τη φθορά.

Μα εγώ στο λείψανό σου απάνω 
μ' αδιάντροπη ήρθα λιχουδιά 
βαθιά, ως τη γεύση, ν' ανασάνω 
της νέκρας σου τη μυρωδιά!

III

Φτωχούλα: η ανάσα σου έχει λείψει 
κι έχει πιά η νιότη σου καεί. 
(Μ' όλο τον πόνο και την πλήξη, 
καλύτερα ήταν στη ζωή...)

Βαριά του Αυγούστου είναι τα χνότα 
κι ήλιος πολύς, απ' την αυγή·
μα ουδέ ρανίδα πιά του ιδρώτα
απ' το λαιμό σου δε θα βγεί.

Το ρόδο, που έχουνε φυτέψει 
—ζερβά στ' αυτί σου— στα μαλλιά 
(ποιανής σου αγάπης να 'ταν σκέψη;), 
κινάει σε δάκρυα πιο πολλά.

«Κούκλα μου, αγάπη μου!» παρόμοια 
λόγια σου λένε τρυφερά, 
κι είν' όλα της ζωής τα εγκώμια 
— τα πιο γλυκά, τα πιο σκληρά.

Τι αγώνας, ως να ξεκολλήσει, 
κι αχ, πως θα σπάραξες, πριν βγείς, 
ψυχή, που είχες ριζοβολήσει 
την πίστην όλη σου στη γης!

Τα δυό χεράκια σου, που ακόμα 
ζεστή είναι η πρώτη τους γραφή, 
σε λίγο θα 'ναι μες στο χώμα... 
κάτω απ' την ύστερη ταφή.

Σημαδεμένη από τη λάμψη, 
η προβοδία σου η βιαστική 
λουλούδια και σταυρούς θ' αστράψει 
στο ασκέρι, μες στην Κυριακή,

γιατί (κι ο πόνος μας το ξέρει), 
γιατί είναι αυτό το πιο σκληρό: 
που ο τάφος καρτερεί καρτέρι 
για ύστερα... για όλον τον καιρό...

IV

Πάνω απ' τους σταυρούς, εκείθε απ' τις φτελιές, 
απ' τα δεντρολίβανα κι απ' τις φτελιές, 
που ξεβάφουν οι χαμένες οι αντηλιές, 
είναι τρία κυπαρισσάκια στη σειρά, 
που ανεμοσαλεύουν θλιβερά —
είναι τρία κυπαρισσάκια ταπεινά 
που ένα φύσημα θλιμμένο τα κινά.

Και στον ύπνο μου από πάνω, τρεις γριές, 
τρεις μοιρολογήτρες, τρεις παρηγοριές, 
τρεις χεροπιασμένες Παναγιές. 
Μάτια αόμματα και στόμα μια σταλιά —
σκουριασμένα, ξέσκεπα μαλλιά —
κι απ' τ' αχείλι τους ουδ᾽ άχνα, ουδέ μιλιά.

Λες κι ένας πικρός ρυθμός τις κυβερνά —
με πατήματα πιασμένα και στενά, 
παγαινόρχονται, παντοτινά.
Στο καντήλι καίει φιτίλι καυτερό 
και στον τοίχο ξεσηκώνει, θλιβερό, 
του σαβάνου πολυσήμαντο χορό. 
Τρία κεφάλια μελετάνε μια βουλή—
1 κι απ' τον ύπνο μου η ψυχή μου τους μιλεί:

ναί, την πίκρα τους την ξέρει την παλιά
— πίκρα δίχως δάκρυ, ουδέ λαλιά —
και την προξενιά και την παραγγελιά 
που της φέρνουν, απ' αλλού, τόσον καιρό. 
Τη βουλή τους ξέρει από καιρό. 
Και το νόημα μες στον άμοιαστον χορό, 
τον νεκρώσιμο, τον ανθρωπινό —
και τις πιάνω, απάνω που ξυπνώ:

— Μες στον ύπνο μου, καλή ώρα, οι τρεις γριές! 
Κοπιάστε, βίζιτες, καλοίσκιωτες, μουγγές, 
κοπιάστε, πεθαμένες Παναγιές! 
Τα συχαρίκια σας μου τα 'φεραν μπροστά! 
Κι η ψυχή μου νιώθω, που, ψαχτά,
σας αγρίκησε και σας αποζητά. 
Στην αρρώστια της σας θέλει συντροφιά, 
και στην άπιαστή της ομορφιά·
κι είσαστε η δικιά της ζωγραφιά.




ΚΑΘΗΜΕΡΙΝΕΣ
ΤΟ ΣΠΙΤΙ ΚΙ Η ΓΕΙΤΟΝΙΑ – ΑΤΤΙΚΗ – ΑΓΑΠΗ
1923-1930

ΤΟ ΣΠΙΤΙ ΚΙ Η ΓΕΙΤΟΝΙΑ

MIAN ENOPIA... TH

Στον φίλον κ. Ε. ΚΟΥΛΟΥΜΠΗΝ

Μιάν ενορία ήτανε –μια 
φορά– ζωσμένη γιασεμιά, 
κι ήταν, στού δρόμου τα μισά, 
πλατεία· και φράγκικη εκκλησιά,

κι ανάμεσά τους, γαλανός 
όλο ουρανός, όλο ουρανός 
κι όλο χυμένο ένα γλαυκό, 
μέγα, βαθύ, παθητικό...

Καλοκαιριές οχτωβριανές 
– τι γιορτερές καθημερνές! 
Παράθυρα, άσπρα κοπανέλια, 
νότες, λαλιές, φωνές και γέλια,

λουλούδια, δέσμες φλογερές 
— των άρρωστων παιδιών χαρές... 
κι έλαμπαν, πλάι μου, στα στρωσίδια, 
μπογιές, βερνίκια και παιγνίδια.

Μα ήτανε κι άλλα, πιο πολλά, 
έξω από κείθε, πιο καλά, 
κι έφεγγαν μέσα μου γλυκά: 
ήταν τα πρώτα μυστικά...

ΗΤΑΝ, ΜΕΣ ΣΤΟΝ ΚΟΣΜΟ...

Ηταν, μες στον κόσμο, ένα παιδί 
όλο δείλια κι όλο ανορεξιά· 
τα παλιά τα σπίτια, τη σπουδή 
αγαπούσε, και τη μοναξιά.

'Αγαπούσε οι άλλοι ν' αγαπούν, 
τα όργανα αγαπούσε, από μακριά, 
και τα μάτια που θαμποκοπούν 
μια κρυφή, βαθιά παρηγοριά.

Τα κατάρτια επρόσεχε πολύ, 
κάθε που έπιανε, ώρες, να φυσά 
και μακριά, στο τζάμι, στην αχλύ, 
χόρευαν, κομμένα τα μισά.

Μες στού κόσμου την οχλαγωγή, 
τι ν' απόγινε τ' ωχρό παιδί, 
δίχως μοναξιά και συλλογή, 
όνειρα, ταξίδια, ούτε σπουδή;

ΣΚΟΠΟΣ ΧΑΜΕΝΟΣ

Σ' εκείνες τις αστροφεγγιές 
που προμηνούν καλοκαιριές 
μα που τ' αχείλι πάει να φρίξει, 
και που όλη η ψύχρα απ' τη βραδιά 
γίνεται μέσα στην καρδιά 
πίκρα και κάματος και πλήξη,

εγώ δεν έμοιασα ποτές 
με τους μικρούς τραγουδιστές 
—που κάθε βράδυ σα σχολάνε —
απ' τα παράθυρα περνούν 
—που άξαφνοι ανέμοι τα σφαλνούν—
και τραγουδούν, πολλοί, και πάνε...

Κάτω απ' τον έντονο ουρανό, 
τι μ' είχε κάνει να πονώ 
κι ωστόσο να σωπαίνω, εμένα; 
και να γυρεύω μοιρασιά 
απ' τη δική τους ζεστασιά 
μες στα τραγούδια, εγώ, τα ξένα;

Δούλευα μέσα μου να πω 
κι εγώ (ποιος ξέρει!) έναν σκοπό;
Αχ, κι όσο αν τρίβει κι αν μαζώνει

τα χέρια μου, όμως δε μπορεί
 ακόμα η φούχτα σου να βρεί 
και την ψυχή μου, που κρυώνει...

ΣΤΟ ΚΛΟΥΒΙ

Σα να ζωντάνεψε, από ποιο 
καινούριο φιγουρίνι; 
—τ' άρραγα τέλια στο κλουβί 
χτυπάει το καναρίνι

κι όλο ο σφοδρός παροξυμός 
το καίει και το φτερώνει  
—τρελή ψυχή που τ' άρρωστα 
φτεράκια της σκοτώνει...

Σπαραχτικά, τα σύρματα 
χυμάει να προσπεράσει 
κι αντίς γι' αυτά, η αδύναμη 
ζωή του πάει να σπάσει.

—Σκλάβα καρδιά, αποκρίσου μου:
τρέμεις και συ ολοένα 
να δράμεις σε καλέσματα 
χαμένα, απελπισμένα;

ΑΝΕΜΟΥ ΠΕΡΑΣΜΑ

Τ' αυτιά μου, γύρωθέ μου, 
ζαλίζεις, βοριανό
 βούισμα γλυκό τ' ανέμου 
και μεσημεριανό.

Όμως φτερά η λαλιά σου 
δεν έχει, κι ας φυσά, 
κι είναι τα νοήματά σου 
δεμένα και μισά.

Μελτέμια, μερομήνια, 
θυμάμαι (αχ, μα γιατί;) 
την εύθυμην ορμήνια 
που λέγατε στ' αυτί.

Σας είχα συντροφιά μου 
στις ακροθαλασσιές 
και στα γυρίσματά μου 
από τις μοναξιές.

Κι οι αφροντιστές μου οι ίδιες, 
φυσώντας αλαφριές, 
μ' εζάλιζαν μ' ελπίδες 
και με παρηγοριές,

Τώρα, άλλο δε μ' αξίζει, 
παρά να μου μιλεί 
το δέντρο, που σκορπίζει 
τους σπόρους στην αυλή...

ΜΙΑ ΓΛΑΣΤΡΑ...

Μια γλάστρα, μες στού ανέμου 
το πέρασμα, πρωινό: 
και τα λουλούδια τρέμουν 
κατά τον ουρανό.

Γιατί σου εκακοφάνη 
που η ξένη τους πνοή 
δε δύνεται να ευφράνει 
μια ολάκερη ζωή;

Η χωριανή η κοπέλα, 
στη μέση καθιστή 
στο πλούτος τη νταντέλα 
και την ψιλή κλωστή,

έχει άλλη τόση χλώρη 
—το ξέρεις;—στην καρδιά 
(δεκάξι χρόνων κόρη) 
και μέσαθε ευωδιά.

Για σε, χρόνο με χρόνο 
κι όσο η ζωή κυλά 
τ' άνθια τα πιο καλά 
είναι στη μνήμη μόνο...


ΑΜΑΞΙ ΣΤΗ ΒΡΟΧΗ

Ώρα, προσμένει μοναχή 
η άμαξα, κάτω απ' τη βροχή, 
και δεν τη μέλει ·
κι είναι σα να την τυραννά 
πιότερο η ξένη γειτονιά 
που δεν τη θέλει.

Τ' αλογατάκια της, σιμά, 
κάτω από τον ίδιο μουσαμά 
κάνουν καρτέρι ·
στον τόπο αυτόν, το θλιβερό, 
πράμα δε μένει, από καιρό, 
να το 'χουν ταίρι.

Γρίλιες δεν είναι, μήτε αυλές, 
περιπλοκάδες βαθουλές·
δεν έμειν' ένα 
απ' τα φανάρια στη σειρά
με τα δυό μπρούντζινα φτερά, 
τα σταυρωμένα.

Τ' ανώφλια επέσαν κι οι αγκωνές 
κι οι ανεμοπέραστες, στενές, 
οι γαλαρίες·
κι έφυγαν έντρομες, πολλές,
κι οι θύμησες, σαν τις καλές, 
σεμνές κυρίες.

—Άδεια «βιτόρια» και φτωχή, 
πάρε μου εμένα την ψυχή, 
πάρε με εμένα 
για ταξιδιώτη σου: κι ευθύς 
πάμε, όθε κίνησες να 'ρθείς: 
στα Περασμένα.

ΕΚΕΙ, ΣΤΗΝ ΞΕΝΗ...

Εκεί, στην ξένη γειτονιά, 
που κλώθει, νύχτα μέρα, 
το χάλκινο παράπονο 
του μύλου, στον αγέρα,

και που λιακάδες ξέγνοιαστες 
τις στέγες συχνοασπρίζουν 
κι οι γριές γειτόνισσες, οι ελιές, 
το σπόρο ψιχαλίζουν,

δετό το βόδι απ' τη σκεβρή 
τη ρίζα μουκανιέται 
κι ανέμελο, λιγνό σκυλί 
στα οργώματα πλανιέται.

Τώρα, σ' αυτήν τη γειτονιά, 
στο πρώτο καλοκαίρι, 
δυό δυό κορίτσια σεργιανούν 
πιασμένες απ' το χέρι·

κι απ' τη μονή δεντροσειρά 
που λιγοστεύει, πέρα, 
σμάρι σπουργίτια αθώρητα 
ξεσπάνε στον αέρα

και βγαίνει, κάπου —ένα σωρό 
καημούς για να μας φέρει—
μια σκανταλιάρα μυρωδιά 
απ' την καινούρια φτέρη...

ΕΚΕΙ ΠΟΥ ΠΕΡΑΣΑ

Εκεί που πέρασα —χωρίς 
ανάγκη η χρέος να μ' έχει στείλει—
ο κόσμος έμοιαζε, θαρρείς, 
ξύπνος σε ανάρρωση, το δείλι...

Άλλες μεριές, ξεχωριστές! 
Ήταν λουλούδια εκεί και μύρο. 
Κι οι Χίμαιρες χειροπιαστές 
κι άτρεμες στέκαν, ένα γύρο.

Μια αιώνια εδώθε αναλαμπή, 
πράσινος ίσκιος παραπέρα, 
αλλού η κισσόπλεχτη σκεπή... 
—τι φως καλό και τι άσπρη μέρα!

Ακόμα και καρδιά, σκληρό 
που δένει πείσμα και πετρώνει, 
τ' αγέρι εκείνο τ' αλαφρό, 
τη σπάζει, σα χλωρό ακροκλώνι...

—Ψυχή, με μάτια σφαλιστά, 
σε ξένα χέρια αναθρεμμένη, 
μην προσπερνάς: φτάνουν κι αυτά· 
το φταίξιμό σου σε φτωχαίνει!



ΠΑΝΤΟΤΙΝΟΣ ΧΩΡΙΣΜΟΣ

Νιώθω τις πίκρες να μ' αγγίζουν 
—τέτοιες που πιάνουν την καρδιά 
στα περιβόλια, όταν ποτίζουν 
δείλι τα ρόδα στη βραγιά.

Κι ωστόσο, να: τα περασμένα 
τι τωρινά, τι φανερά! 
Τ' άνθια —κορόνες φορεμένα 
και τα λαλούμενα νερά.

Πράμα από δω δεν έχει φύγει·
κάθε κοτσάνι από τις φραγές 
σπάει στην καρδιά και της ανοίγει 
— δεν ξέρω πως— γλυκές πληγές.

Κι όμως τι χάθηκεν ωστόσο 
ανάμεσά μου και σ' αυτά 
και δεν είμαι άξιος να τα νιώσω 
δικά, σαν πρώτα, και πιστά;

Αχ, έμεινεν ο νούς μου εμένα
στις παιδιάστικες συλλογές 
και στα τραγούδια – τα χαμένα 
στις νύχτες, στις αστροφεγγιές·

μες στα φωλιάσματα τα ξένα...

ΨΥΧΗ ΜΟΥ, ΑΝΑΣΑΙΝΕ...

Την έπαρσή τους φορτωμένα 
ποτές δεν έχουν κουραστεί 
— άτρεμα, στην κορφή ανθισμένα 
κι η δύση αργεί να τ' ασπαστεί

κι είναι τα ρόδα αναπαμένα.

—Ψυχή μου, ανάσαινε! Κι ορκίσου 
πως είν' εξαίσια εδώ η μεριά. 
Απόψε, η ώρα είναι δική σου, 
η μνήμη, η λήθη — η λευτεριά.

Ξανθό φως σύναξε και χρώμα 
του ονείρου κι άκρα λησμονιά· 
να τα 'χεις δόξα σου, κι ακόμα 
μες στην πιο μαύρη χειμωνιά!

Μα, να! που με το πράο τ᾽ αγέρι, 
κι έφυγε σαν ανασασμός 
μεσ' απ' τ' ολόρθο τους τ' ασκέρι 
κάποιος κρυφός τους στοχασμός....

Τρέμεις, κι αν σείσει ένα κλωνάρι 
παλμός —το ξέρω—ο πιο αλαφρός, 
μην τα χαλάσει, η μην τα πάρει 
άξαφνος κι άπιστος καιρός.

Κι ωστόσο, γύρω τους που κλώθεις, 
ποτές δεν είναι από ηδονή: 
της ζήλιας το από μέσα νιώθεις 
κι η ζωγραφιά τους σε πονεί.

Της ζήλιας το από μέσα: λύπη, 
πηγμένα δάκρυα και καημός 
για το γραφτό σου, οπού του λείπει 
η ειρήνη, η τάξη κι ο ρυθμός.

Κι όμως, η όψη τους σ' ευφραίνει!

Αχ, πιές λοιπόν κι άλλη φορά 
μια γλύκα αδικοπικραμένη, 
μια απαρηγόρητη χαρά!

ΜΙΣΕΥΟΥΝ Τ' ΑΠΙΣΤΑ...

Μισεύουν τ' άπιστα φτερά 
και στα ρηχά ρηχά νερά 
πρώτο χινόπωρο βουρκώνει·
την άστατή του τη θωριά, 
μεσ' απ' τ' ανήσυχα κλαριά 
που λιγοστεύουν, φανερώνει.

Ακόμα ένα χινόπωρο 
που δε βολεί να το χαρώ 
πέρα στα ουράνια να μεστώνει, 
μηδέ το καρτερώ να 'ρθεί 
μέσα στον κάμπο το βαθύ, 
που η πάχνη ανάρια τον διπλώνει!

Με τα πετούμενα πουλιά 
και με τη διάφανη αντηλιά 
να πάει ταξίδι κι η καρδιά μου, 
να σε πρωτόβρει —μοναχή 
στο δρόμο—αγάπη μου βροχή, 
και σας, ανέμοι — λευτεριά μου!

Και συ, παρόμοια, πως θα βρείς 
τις πρώτες συντροφιές θαρρείς, 
και του σπιτιού το μόσκο πάλι
και το βιβλίο —που θα ανοιχτεί 
μια, δυό, και δε θα διαβαστεί —
σφίγγεις του κάκου! – στη μασχάλη.

ΑΝΑΥΛΑ ΕΦΥΓΑΝ...

Άναυλα εφύγαν τα πουλιά... 
κι εγώ τα χέρια βάνω 
στα Περασμένα —σα φωλιά 
κούφια, που εφύγαν τα πουλιά—
να ζεσταθούν απάνω.

Των ρόδων τώρα το νερό 
ν' αλλάξουν στο ποτήρι 
μηδέ ν' ανοίξουν καρτερώ 
—με τέτοιον άνεμο καιρό—
στο φως, στο παραθύρι.

Του βοριά λάμπει η ξαστεριά 
μέρες πολλές και νύχτες 
και λαμαρίνες στη σειρά 
χτυπιούνται —μπρούντζινα φτερά 
σκεβρά—κι ανεμοδείχτες...

Μα ο ήλιος, πότε που ανελεί, 
πότε ξανά βουρκώνει, 
κάπου, νταντέλα ωχρή πολύ, 
κάπου, σταυρόν απ' το γυαλί 
στον τοίχο ξεσηκώνει.

Κι η Ελπίδα πάλι μ' ανικά 
και την ξαναπιστεύω, 
και τ' ακριβά θυμητικά 
κατά τον ήλιο μυστικά 
συνάζω και σωρεύω.

Τάχα, ξανά θα τα χαρώ 
δικά μου, αυτά τα ξένα; 
και σ' ένα ανταύγασμα λαμπρό 
από παράταιρο σωρό 
θα ιδώ να γίνοντ᾽ ένα;

ΚΟΥΜΑΡΑ

«Κούμαρα» ακούεται «γινωμένα!». 
Ω! ποια χαρά και ποια δροσιά 
—ποια πίκρα, πόση απελπισιά—
μας έχουν τα βουνά σταλμένα!

«Κούμαρα φρέσκα απ' την Πεντέλη!» 
φωνάζουν οι διαλαλητές 
(να κι οι ψιχάλες, κρεμαστές·
κι οι αράχνες τρέμουν στην κυψέλη).

Για κοίτα! Σα ν' αλλάξανε όλα! 
Πες: «Και του χρόνου!». Αχ, τι μ' αυτό; 
Ν' αναμετράς είν' αρκετό 
πως πήγαν τριάντα χρόνια κιόλα·

να νιώθεις που, όσο πάει, κι ακόμα 
πιο ασήμαντο είναι το παρόν ·
τις αναμνήσεις των καιρών 
να νιώθεις κρύες και δίχως χρώμα...

Κι όμως, λαγήνια και πανέρια, 
κι όμως τα κιόσκια είναι μεστά, 
στού περιπάτου τα μισά 
που βγαίνομε, τα μεσημέρια.

Το τσαμπί μόλις πόχουν κόψει, 
το φύλλο, πράσινο λαμπρό, 
παρ' τα! να βλέπω δεν μπορώ 
μονάχα την απλή τους όψη.

Μάταια να κάμουν πολεμάνε 
πιο τα μηνύματα φαιδρά, 
μάταια ν' αποσκεπάσουν πάνε 
με ξένη, ακάλεστη χαρά

τα τριάντα χρόνια – όπου και να 'ναι...

ΧΕΙΜΩΝΙΑ ΜΟΣΚΟΜΥΡΙΖΕΙ...

Χειμωνιά μοσκομυρίζει... 
Συννεφιάζει· ψιχαλίζει. 
Και στ' ακροθαλάσσι 
τι βουή έχει πιάσει!

Κρεμαστά από τ' αγκωνάρια, 
καίνε τα έρημα φανάρια, 
κι οι ίσκιοι, όσο αλαργεύουν, 
στα ζερβά λοξεύουν.

Ίσια πάνω, στην αράδα, 
μια σκεπή —μια καμινάδα, 
τούφες άσπρες σπέρνει 
κι ο νοτιάς τις παίρνει.

Κι ο παππούς, που διακονεύει 
στο πεζούλι, ούτε σαλεύει: 
κι είναι σαν η εικόνα 
του ίδιου του Χειμώνα,

ΣΤΟ ΣΠΙΤΙ ΜΕΣΑ...

Στο σπίτι μέσα ψιχαλίζει 
– κι η ζωή νυστάζει και μαυρίζει 
και μούδιασε και δεν αξίζει...

Στ' άψυχα τα γυμνά, στη σάλα, 
από νωρίς, στάλα τη στάλα, 
βρέχει — άφαντη, στεγνή ψιχάλα.

Θαμπό, ονειρεύεται το σπίτι 
(κι ο ύπνος του δεν έχει προφήτη 
– δεν έχει ξόρκι, ονειροκρίτη).

Παλιά ονειρεύεται σημάδια, 
θυμητικά χαμένα κι άδεια 
–όλο συντρίμμια... όλο ρημάδια...

Ποιος σάλεψε κι ανανοήθη; 
Είναι η γιαγιά. Κι αυτή εκοιμήθη, 
σα δέσποινα σε παραμύθι.

Ξανθιά θα ξύπνησε δουκέσα, 
στο σεβαστό όνειρό της μέσα, 
η Σταχτοπούτα πριγκιπέσα.

Στ' άψυχα τα ήμερα, στη σάλα, 
από νωρίς, στάλα τη στάλα, 
βρέχει – άφαντη, στεγνή ψιχάλα.

Και κλώθουν και περνάν και πάνε 
οι ώρες – κι αλάθευτα χτυπάνε.

ΜΕΛΑΓΧΟΛΙΑ

Δεν είναι θάλασσα, ν' αφρίζει 
με το γλυκό άχτι του παιδιού, 
εδώ, σε μύτη καραβιού 
που μεσολίμανα σαστίζει.

Εδώ, ν' ανοιχτοπρασινίζει 
βλέπεις το κύμα, ως μακρινά, 
κι ο δρόμος, πέρα που περνά, 
τη φτώχεια του όλη σεργιανίζει.

Στον τοίχο, αντίκρυ, κλαίει Νοέβρης 
γυμνός, κι ολόρθος, στη γωνιά, 
τρέμει πικρά απ' τη χειμωνιά, 
γέρος, ο αίλανθος – τον ξεύρεις.

Ανεμόσερτη, καταπάνω 
τυφλή βροχή σπάει, στα γυαλιά. 
Αχ, να 'νοιγα –έτσι, μια σταλιά–
και να σταθώ και ν' ανασάνω!

Μα η μητέρα διαβάζει κάτι 
– κι είναι πάλι χλωμή από χτες: 
δεν πάνε ακόμα τρεις σωστές 
μέρες που αφήκε το κρεβάτι.

Κι είναι τόσο νωρίς ακόμα! 
Αχ, να κάμω, στη σιγαλιά, 
μια φυσαρμόνικα παλιά 
να φρίξει κάτω από το στόμα:

Μες στη δαρτή βροχή, ολοίσια 
αυτά μονάχα έχουν στηθεί, 
αντίκρυ, κι έχουν ευφρανθεί, 
τα μαύρα χαμοκυπαρίσσια.

ΑΡΓΑ, ΣΤΟ ΣΠΙΤΙ...

'Αργά, στο σπίτι σα γυρνώ 
τη νύχτα, απ' την πλατεία περνώ 
που κρέμετ᾽ έρημο φανάρι·
νοτιά το δέρνει βραδινή 
και το τινάζει απ' το σχοινί, 
σφοδρά, για να το συνεπάρει.

Ταιριάζει ο αγέρας ο κουφός 
κι αυτό το τρομαγμένο φως 
πάνω στους τοίχους που σπαράζει, 
κι η σύναξη άσωτα παιδιά 
που απόμειναν, μες στη βραδιά, 
δίχως ψυχή να τα φωνάζει.

Γύρω, στα σύρματα οι αιτοί, 
και τζάμια που είναι από χαρτί 
– κάθε σημάδι έχει ένα ταίρι. 
Κι η φυσαρμόνικα η βαριά 
που κάπου κλαίει –από μακριά, 
σε πίσω τρίστρατο, ποιος ξέρει!–

τον ίσκιο μου (που προσπερνά 
και μεγαλώνει – ως τη γωνιά, 
ωσότου αγέρας τον αρπάζει,
καθώς τη μαύρη καστανιά 
που έχει μαδήσει η χειμωνιά), 
μ' αυτόν τον ίσκιο μου ταιριάζει.

ΤΙΣ ΠΑΡΑΜΟΝΕΣ...

Λιγόπνοες, ξέπνοες δοκιμές, 
που μελετούν Πρωτοχρονιές 
κι ανησυχούν τις γειτονιές

– χώριες, μισές, περαστικές, 
χτυπάνε οι φυσαρμόνικες, 
μετανιωμένες, κωμικές.

Τραγούδι δεν ακούς ποτές· 
μόνο άχαρες και βαρετές 
νότες, αραθυμιά μεστές.

Κι η μέρα είν' άχαρη κι αυτή; 
κλώθει η ψιλή σκόνη, στριφτή, 
παίζει στο τζάμι το χαρτί...

χαρτί Μουδιάζει η πλύση στα σχοινιά 
και το νεράκι στη γωνιά 
το έχει ζαρώσει η παγωνιά.

– Και συ; Φωλιά κι απαντοχή; 
Όχι, να φρίξεις θες, φτωχή·
να φρίξεις σύγκορμη, ψυχή!

'Ανατριχίλα ριγηλή, 
λαχτάρα του βοριά τρελή, 
θες απ' τη ζέστα πιο πολύ.

Έρημη ας είναι η παραστιά, 
δίχως προσάναμμα η φωτιά: 
είναι η τρεμούλα πιο γλυκιά.

Νεκρέ ονειρόκοσμο! Κλειδιά 
δεν έχεις, ούτε αντιφεγγιά. 
Δεν έχεις φρίξιμο, καρδιά.



ΚΑΛΟΣΥΝΗ

Ήλιος βγήκε, μες στις παγωνιές, 
κι εγελάσαν φως οι γειτονιές 
κι έφεξαν χαγιάτια και γωνιές
κι έλαμψαν στα χέρια οι βελονιές.

Κι έφεξαν, σιμά κι αλαργινά, 
παστρικά λιθόστρωτα στεγνά 
κι έδειξαν οι ράχες οι γλαυκές 
και τις πιο κρυφές τους χαρακιές...

Έφεξαν οι απαίνευτες ποδιές 
κι οι φτωχές, οι απόμερες καρδιές 
– κι ήρθε, μες στα φέγγη τα χλωμά, 
δόξα πρώτης άνοιξης σιμά!

–Ήλιε, από την ημερην αυγή 
στη γλυκιά σου ανάρρωση έχεις βγεί! 
Ζέστανες τις πέτρες τις λευκές, 
τις γριούλες τις ραχιτικές,

φίλησες πολύ, μ' άγια φιλιά, 
χείλια δωδεκάχρονα, μαλλιά, 
που έδεσεν η αρρώστια και βαστά 
στο σκληρό προσκέφαλο σφιχτά,

κι όνειρα, που βιάζονται, ηχερά, 
ν' αναδώσουν τ' άσπρα τους φτερά 
και να διαλυθούν μεσουρανίς, 
δίχως να τα ζώσει ίσκιος κανείς.

Μέρωσες την κρύα, τη μοναχή, 
την πολύ ακατάδεχτη ψυχή.

ΑΘΗΝΑΙΚΟ ΣΠΙΤΙ

Κατά το γαλανόν αέρα, 
μέγα παράθυρο ανοιχτό: 
κι όλο το σπίτι είναι μεστό 
χαρά Θεού, Κυριακή μέρα.

Οι Καζαμίες κι οι Ονειροκρίτες 
με βούλες κέρινες σπαρτές, 
σωρός στο αρμάρι –που χυτές 
της στρώσης του κρεμιούνται οι μύτες.

Μια κασετίνα από κομπάλτι, 
με σκέπασμα θηλυκωτό, 
κι ανασερμένο κι ανοιχτό 
παλιού καιρού στεφανοχάρτι.

Τρέμει το φως (να μπεί; να φύγει;) 
στην καλογερική γραφή, 
στης κασετίνας τη βαφή, 
στο κομπολόι, στο κηροπήγι.

Κι ένα σγουρό παιδί στο γόνα 
κάθεται, μ' όψη σοβαρή, 
και ξεφλουδίζει το κερί 
με διπλωμένο τον αγκώνα.

Το ξένο σπίτι... Ω, τι με μέλει! 
Για μένα, ήτανε τυχερό 
το άταχτο το νοικοκυριό 
που δε βολεί, που δε σε θέλει,

για μένα η θλίψη, που προσμένει 
μια ευκαιρη κλάψα, μυστικιά·
 κι η ανοικονόμητη, η κακιά 
καρδιά – πολύ τιμωρημένη...

–Μα η ζήλια μου δε σου βασκαίνει, 
σπίτι καλό, την Κυριακή: 
φέγγει από μέσα μου η ψυχή 
γλυκιά –από σένα–κι αγιασμένη...

ΤΡΕΙΣ Η ΩΡΑ

Χτυπάει το πέντολο στις τρεις, 
σε χειμωνιάτικο ηλιοστάσι... 
Διάφανο το είναι σου θαρρείς 
κι ο ήλιος πως σ᾽ έχει διαπεράσει.

Τα σπίτια τα ζωγραφιστά 
στεγνώνουν απ' τα πρωτοβρόχια·
και ζευγαρώνουν, ανοιχτά, 
το ηλιοβασίλεμα κι η φτώχεια·

μα η λάμψη που τα περπατά 
–καθημερνά της μονοπάτια–
σαράφικα έχτισε σωστά, 
μ' ασημικά και μ' αμανάτια...

'Απομεσήμερο ηλιακό·
κάτι αν σαλέψει, θα 'ναι μόνο
ένα πουλί περαστικό 
που δάγκασε, και πάει, τον κλώνο.

Παλιά Αθηναίισσα στο σκαμνί, 
στην πόρτα κάθεται και γνέθει·
κι άλλη, απ' την ηλιακή αγκωνή, 
χρυσό χερόμυλον αλέθει,

'Αλέθει, αλέθει... ώρες καλές! 
και δίπλα, ο γάτος, παραστάτης· 
σπίθες συντρέχουν σιγαλές 
στα ξύλινα τα δάχτυλά της.

Έξω απ' το δρόμο περπατούν 
διαλαλητάδες, γυρολόγοι·
μα εκείνες δεν το παραιτούν 
τ' ομόγνωμο κουβεντολόγι.

Κι ενός απ' όλους η φωνή 
τόσον απόκοσμη αγρικήθηκη 
που έκαμεν η ώρα να γενεί 
όνειρο, απάτη, παραμύθι...

ΤΟ ΔΥΣΜΙΚΟ ΠΑΡΑΘΥΡΟ

Ήλιος πολύς λαμποκοπά 
στης παραστιάς τα πελεκούδια 
και στο σοφά – κι αντιχτυπά 
γλυκά, απ' τα κρόσσια κι απ' τα χνούδια.

Πάει στού σπιτιού το θυμιατό 
–στο καρυδένιο λαβομάνο–
που, τρίδιπλα αλυσιδωτό, 
καίει το λιβάνι του ως απάνω,

πάει στην κυρούλα, και γελά 
μες στην ποδιά της την καινούρια 
–για ψυχικό– και της φιλά 
τα μονοκόμματα κουντούρια.

Δίσκοι, φλιτσάνια, γυαλικά 
του ήλιου το μοίρασμα έχουν πάρει, 
με το βαρύ του το χαλκά 
τ' αρχαίο σεντούκι, και τ' αρμάρι...

Σαν τώρα, ποιος να στοχαστεί 
κόσμον κακό κι ανάξια Μοίρα! 
Το πλούτος μας να μοιραστεί 
κι εκείνη, ας ανεβεί ως τη θύρα!

Θε να βρει απ' όξω, ταπεινό, 
μια φούχτα δυόσμο, άκρη στη σκάλα, 
και — σα βραδιάσει — τ' ακρινό 
τ' άστρο, που κρέμεται, σα στάλα,

από τον έβδομο ουρανό.

ΣΤΗΝ ΑΝΑΡΡΩΣΗ

Βράδιασε·πέρασε ο καιρός, 
κι από νωρίς νυχτώνει. 
῎Αναψε η λάμπα, εγέμισεν 
από ίσκιους το σεντόνι.

Με χείλια πεισματάρικα, 
που, αντίς να τα ξεπλύνω, 
του γιατρικού την ύστερη 
την πίκρα καταπίνω,

και με κεφάλι αναγερτό 
πολύ, που ούτε σαλεύω –
ήμερα μάτια, αργόπορα, 
στο σπίτι ταξιδεύω

και στη γιαγιά, που με δετό 
μαντίλι απ' το σαγόνι, 
του Καζαμία τα κίτρινα 
κατεβατά σαλιώνει.

– Ύπνε μου, απόψε δεν πονώ, 
μα ιδρώνω και βαριέμαι. 
Κι εσύ, σα βρέφος, πάρε με 
και γλυκοζάλισέ με!

Κάνε κι εσύ, Χινόπωρο, 
στο κρύο, ξάστερο δείλι, 
να κλάψει φυσαρμόνικα  
σ' ενός παιδιού τ' αχείλι.

ΑΠΟΒΡΑΔΙΝΟ ΚΟΥΒΕΝΤΟΛΟΓΙ

Et puis, l'orgue s'éloigne, et puis, c'est le silence

                                                                                        VERLAINE

Πέρασε δίχως συντροφιά 
κι η Κυριακή στο σπίτι· 
βούλες στους τοίχους έριξε 
το δείλι απ' το φεγγίτη.

Κι ήρθε του δρόμου τ' όργανο 
βαθιά πολύ απ' τα ξένα 
να δέσει με την έρημη 
καρδιά τα περασμένα,

να κάμει ακόμα πιότερο 
καθημερνές τις σχόλες 
–και πήρε πόλκες ο άνεμος, 
ρομάντσες, βαρκαρόλες.

Μάγια σα να 'ταν του καιρού 
βγαίναν οι νότες, ίδια 
με ξόρκια, με καλέσματα 
και μαγικά αντικλείδια.

Ήχος γλυκός κι αγύριστος 
–που το σκοπό του χάνω–
τριγύριζε στα τέλια του 
και στα κλειδιά του απάνω,

κι έλεγε, στ' άψυχα, τ' απλά 
κι ασάλευτα —αγιασμένα—
 γι' άγραφες λύπες, άγραφες 
χαρές και πάθη ξένα...

Κι ύστερα —στάση κι η ήρεμη
 η ψυχή γλυκά εκοιμήθη 
σα να είπε, να είπε, να έκλαψε, 
και σα να προσευχήθη.

ΠΑΡΑΜΥΘΙ ΔΙΧΩΣ ΝΟΗΜΑ

Κάτω απ' τη μαρμαρόπετρα, 
στ' αρχαίο το δάσος μέσα, 
η πάγκαλη, η Εφτασκέπαστη 
κοιμάται η πριγκιπέσα.

Σαν άλυωτη, ακατάλυτη 
κατάρα που τη ζώνει, 
πάνω της η ταφόπλακα 
τον όγκο της φορτώνει.

Άπαρτο κάστρο ολόγυρα 
τις μύτες του ανασκώνει· 
το χιόνι, ευκολοσκόρπιστο, 
γερνάει πάνω στο χιόνι.

Φτασμένα από άδροσες σπηλιές 
κι από νεκρά χωράφια, 
γλείφουν τον πάγο της πηγής 
ξεθαρρεμένα ελάφια.

Στη νύχτα την πεντάρφανη 
και που δεν κατελυέται, 
εντάφιο μισοφέγγαρο 
μεσουρανίς κρεμιέται.

Σμάρι μακρόφωνα πουλιά 
μαλώνουν κι άγρια κράζουν. 
Μα οι μαγεμένοι είναι κουφοί 
και μήτε τ' απεικάζουν...

Όρθρον ορνίθι δε μηνά. 
Ψυχή... Απολησμοσύνη. 
Κι ο γοργοτάξιδος καιρός 
ξοπίσω όλα τ' αφήνει.

ΑΪ-ΓΙΩΡΓΗΣ

Στων κρεμασμένων καντηλιών τα πλάγια 
λοξά πέφτει το φως απ' τα βιτράγια 
και βάφει στο μαβί τα ωχρά αγιοκέρια 
και των αγίων τα σταυρωμένα χέρια.

Στο βάθος, κάπου, τρίζει ένα σανίδι 
–σφαλνά κάποιο αναλόγι, ένα στασίδι. 
Στις πλάκες χάμω, μες στην άκρα ειρήνη, 
ψυχρόν ηχό το πάτημα που αφήνει!

Ψυχρήν οσμή κι ο αγέρας γύρω βγάνει 
— φρέσκο κερί και λάδι και λιβάνι —
κι απ' το ιερό μια φλόγα που αναδεύει 
μονάχη με τον ίσκιο αντιπαλεύει.

Ξάφνω, κεράκι σύγκορμο έχει ανάψει. 
Απάνω πάει τρεις πιθαμές η λάμψη 
και σαν ψιχάλες τρέχουν κάτω οι στάλες 
—	σύντομης πυρκαγιάς γοργές ψιχάλες...

Κι ευτός, οι εσπερινοί — μια ανεμοζάλη. 
Καμαρωτοί, αργοκύμαντοι, μεγάλοι... 
Κι η βοή τους, που πληθαίνει και βαθαίνει, 
ψηλά στα ουράνια ανεβοκατεβαίνει.

ΦΙΛΙΑ

Εδώ —τον ίσκιο που σταλτό 
το φως και σα ζωγραφιστό 
παλεύει ν' αντισκόψει —
βιβλία με ζώνουν μοναχά,
θηλυκωτά και σφραγιστά, 
με τα ψηφιά τα παλαιικά 
και τη χρυσή την κόψη.

Σέρνω στη μνήμη μου σταυρό 
– κι ένα κοντύλι μυτερό 
και στο χαρτί τον γράφει· 
τα ξεσκονίζω, τα χτυπώ, 
σειρά τα βάνω η τα σκορπώ 
κι άλλα ανασέρνω, άλλα ακουμπώ 
στο ζαρωμένο ράφι.

Οκνή και λαίμαργη, η Σπουδή, 
κι ανοιχτομάτα, σαν παιδί, 
μου ξεπερνάει την κρίση, 
κι όλο — ακυβέρνητα, γλυκά 
κι απρόσκοφτα και μαλακά —
πάει μες στού ονείρου τα ρηχά 
νερά να ναυαγήσει.

Κι όταν οι αριοί κι οι βραδινοί,
οι ανεμοσκόρπιστοι οι καπνοί 
σέρπουν στα κεραμίδια, 
βγαίνει, τα φύλλα ν' ασπαστεί, 
καντηλοσβήστρα σερπετή, 
με βούλες σταχτερές σπαρτή, 
άταχτη, πάντα η ίδια.

Μες στα κατεβατά —ανοιχτά 
καταμεσής — χαμοπετά 
ψαχτά, και πασπατεύει· 
κι είναι σα Σκέψη, η σαν ψυχή 
οπού αναστήθηκε από κεί, 
μες στα βιβλία, και, στοργική, 
τα μάτια μου χαιδεύει.

ΦΕΓΓΑΡΑΚΙ

Φεγγαράκι αληθινό 
βγαίνει πίσω απ' το βουνό. 
Μια φωνή τραγουδιστή 
στα σοκάκια κελαηδεί·
κάποιο αγόρι περπατεί, 
κάποιο αφρόντιστο παιδί:
—Φεγγαράκι μου λαμπρό, 
φέγγε μου, vα περπατώ...

Φεγγαράκι μου καλό, 
φέγγε, σε παρακαλώ, 
φέγγε σ' όλη την αυλή, 
στον ασβέστη, στα σκαλιά, 
στού αντρέ μας το γυαλί, 
στού παππού τ' άσπρα μαλλιά, 
φεγγαράκι μου λαμπρό, 
χαρωπό, λυπητερό.

Φεγγαράκι ταπεινό, 
στέκεσαι στον ουρανό... 
Το τραγούδι το γλυκό 
χάνεται από τη γωνιά·
το παιδί περαστικό, 
πήγε σ' άλλη γειτονιά.
Της 'Ακρόπολης φεγγάρι, 
της 'Αθήνας το καμάρι!

Μες στον κόρφο μου βαλμένα 
να 'χα, για καρδιά μου, εσένα!

ΑΘΗΝΑΙΚΗ ΡΟΜΒΙΑ

Άκρη, η ρομβία, σε μια γωνιά, 
μες στην πλατεία σαλεύει, 
κι άσφαλτα τις παράταιρες 
τις νότες της δουλεύει...

Στα πεζοδρόμια τα θαμπά 
δε στέκει ένα τραπέζι: 
το πεισματάρικο όργανο 
για τους διαβάτες παίζει.

Μα άκου! καλό δε μελετά, 
μηδέ σε καλοπιάνει: 
μόνο ερεθίζει την καρδιά 
και κλαίει, και τη δαγκάνει.

Όνειρα απόψε δεν ξηγά, 
μηδ' άρχισε, ένα ένα, 
να λύσει τ' αμολόγητα 
και τα μαρτυρημένα.

Σκοπός σκληρός κι αλύγιστος, 
ξορκίζει και μαλώνει, 
λόγος σα να 'ναι που κεντά 
και δεν το μετανιώνει.

Κι ήρθε και σπάραξε η ψυχή, 
κι αχ, Θε μου! ώσπου να πάψει, 
άλλο δε θέλει: μοναχά 
να δυνηθεί να κλάψει!

ΧΕΙΜΩΝΑΝΘΟΣ

Εδώ που αποτραβιέμαι 
κι ο ύπνος μ' ανικά, 
τ' αποψινά θυμιέμαι 
τα περιστατικά, 
στα μυστικά·

μ' απ' όλα παραπάνω 
τ' απάντημά σου και 
τη γνωριμία μας βάνω, 
χειμώνανθε γλυκέ, 
μυριστικέ.

Σ' αρρώστου μαξιλάρια 
σ' εγνώρισα κοντά 
—τα σκούρα τα κλωνάρια 
ο ανθός σου να κεντά, 
κοντά κοντά.

Κι ας μου έδειχναν, στημένες 
αντίκρυ σου, αψηλές, 
τις βέργες τους λυμένες, 
ζηλιάρικες, πολλές, 
οι αμυγδαλιές,

τον κρόταφο είχα σκύψει
στο ανάξιο σου ραβδί, 
σα να 'θελα ακραγγίξει 
πεσμένο σε σπουδή 
γλυκό παιδί·

κι οι κόμποι των ανθρώ σου 
ας είναι από χαρτί: 
μα απ' το ξεχωριστό σου 
το μύρο είναι μεστοί 
—και σφαλιστοί·

μια, λειμονιάς κομμένη 
οσμή·μια, πιο ξινή 
—μα σε μεταλαβαίνει 
την άχραντη ηδονή, 
τη μακρινή,

που μυστικιά αναδίνει 
πνοή λυτρωτική 
κι από ουρανών ειρήνη 
μια μέθη αγγελική 
—και μια ψυχή.

—Φίλε καλέ μου! Τόση 
του νού μου λευτεριά 
καιρό δεν είχα νιώσει, 
παρόμοιαν αλαφριά 
παρηγοριά!

Γι' αυτό, στο γυρισμό μου
τον αποβραδινό 
—κι ως τα μισά του δρόμου—
λουλούδι βοριανό, 
μηδαμινό,

φαιδρά πατούσα, μ' ένα 
περπάτημα γερό, 
σωρό τα μαραμένα 
τα φύλλα και σωρό 
τα Περασμένα!

ΤΡΙΖΕΙ Η ΠΙΠΕΡΙΑ...

Τρίζει η πιπεριά του δρόμου 
σαν ανθρώπου στεναγμό, 
κι όλο στο παράθυρό μου 
βρέχει πράσινο αγιασμό. 
Χίλιες πιπεριές, ως πέρα, 
βασανίζει η οργή του αγέρα.

Ταξιδιάρες, μαυροφόρες, 
οι νεφέλες, στη σειρά, 
ξετυλίγουν, ώρες ώρες, 
τα τετράπλατα φτερά. 
Άταχτα ο βοριάς παιγνίδια 
κάνει με τα κεραμίδια.

Ξέσκουφα, καμπουριασμένα 
ένα γύρο, όλα σιμά, 
τα φτωχά, τα πεινασμένα, 
σπρώχνονται έξω απ' του ψωμά. 
Άσπλαχνα στο στενορύμι 
μοσκαχνίζει το προζύμι.

Βολικό μ' ο,τι του τύχει, 
τούτο το μελαχρινό, 
σπρώχνει, σέρνεται και βήχει 
κι όλο στέκεται ακρινό.
Νηστικό, ορφανό σπουργίτι, 
δακρυσμένο απ' τον κοκίτη.

Άνοιξη κι Απρίλη μήνα, 
γύρισε στη γειτονιά, 
στ' άσπρα αγκάθια, στ' άγρια σκίνα, 
στη γλυκιά τη λειμονιά! 
Μες στη γούρνα, μπρός στη βρύση, 
χρυσή μύγα να βουίσει.

Μ' ένα γελαστό ηλιοβόρι, 
έλα του χειμώνα κόρη!

ΜΑΡΓΑΡΙΤΑ

Στην αλαφροίσκιωτη γωνιά 
που ήβρε στασίδι η Λήθη, 
χάρισμα η λεύκα της αυλής 
διηγιέται παραμύθι.

Κι απ' το μαρτιάτικο νερό 
κι από μια φούχτα χώμα 
η μαργαρίτα πέταξε 
στού πηγαδιού το στόμα.

Η απλή κι απαίνευτη ζωή, 
στη μοίρα της δεμένη, 
καλωσορίζει την καλή 
με τ' άσπρα της ντυμένη

—και συ, ψυχή μου, απάντησες 
κι ευφραίνεσαι να πίνεις 
το μύρο της καθημερνής 
και της ταπεινοσύνης.

Η ΑΝΟΙΞΗ, ΠΕΡΑΣΤΙΚΙΑ...

Η ῎Ανοιξη, περαστικιά 
απ' το σπίτι, 
έσυρε μια χαρακιά 
στο φεγγίτη·

χάραξε κλωνιά πλεχτά 
σα γαιτάνι, 
και τα φύλλα τα δετά 
σε στεφάνι,

και τ' αγέρι όταν περνά 
στα κοτσάνια, 
κάνουν όλα, ταπεινά, 
μια μετάνοια.

Πέρασε απ' τις γνωστικές 
τις κοπέλες 
κι άνθισαν ποδιές λευκές 
και κορδέλες.

Άγιασε τα χώματα 
—μ' άγια μύρα—
κι είν' ευκές τα χρώματα, 
γύρα γύρα.

Πήγε κι απ' την εξοχή, 
κι απ' το ρέμα 
—
κι ολ' οι φράχτες οι φτωχοί 
τρέχουν αίμα.

Τώρα, ο δρόμος της μακριά 
θα τη βγάλει, 
κεί που βρέχει τη στεριά 
τ' ακρογιάλι,

στα νερά τα χαμηλά, 
κούφια, λίγα, 
για να βάλει μια λιλά, 
μια ίσια ρίγα.

Άδειασε και δω και κεί 
τόσα δώρα 
και σα Μοίρα στοργική 
φεύγει τώρα

—στην καλή της ώρα!

ΛΕΪΜΟΝΙΑ

Άξαφνα γέλια, και τρελές 
χαρές, τρελές πρωταπριλιές: 
άφαντη κάποια λειμονιά 
μοσχοβολάει τη γειτονιά.

Ξύπνησε πρώτη, από νωρίς, 
για να προσευχηθεί, θαρρείς. 
—Πες τη δικιά σου προσευχή 
και συ, ζηλιάρικη ψυχή!

—Γειτονοπούλα λειμονιά 
που έχει καμάρι η γειτονιά, 
που σπέρνεις χιόνια στην ποδιά 
και στα Πιτάφια μυρωδιά,

πάρε και τούτην τη φτωχή, 
ξένην κι αχάιδευτη ψυχή, 
πάρε την έτσι, πριν κρυφτεί, 
ξυπνή απ' τον ύπνο και ζεστή!

ΑΠΟΓΕΜΑΤΙΝΗ

Βρέχει —και καν' η φύσις 
ήχους τόσο γλυκούς, 
το διάβασμα ν' αφήσεις 
και να σταθείς ν' ακούς...

Στις σκάλες, στο περβόλι, 
στο γύρο της φραγής 
βρέχει γλυκά – και σ' όλη 
τη χώρα και τη γης.

Βρέχει στα παραμύθια 
κι εκείθε έχουν ερθεί 
οι μάγοι οι αγαθοί 
με τ' άσπρα γένια πλήθια.

Βρέχει στα παραμύθια... 
κι εκείθε αργοφυσά 
τ' αγέρι, από δασά 
θάμνα και κουφολίθια.

Βρέχει —και ξέρει η φύσις 
νότες τόσο γλυκές, 
το φύλλο να τσακίσεις 
με τις στιχουργικές.

Στης λάσπης τ' άκρο χείλος, 
λοξός και σερπετός, 
διαβαίνει ο περιττός 
της γειτονιάς ο σκύλος

και του περιβολάρη 
η σούστα ουδ᾽ αντηχεί: 
σα να 'ναι σε σφουγγάρι 
βουλιάζουν οι τροχοί.

Απάνω στη βιτρίνα 
γραμμένα στα γυαλιά, 
ξεπλένονται τα κρίνα 
και τα τριανταφυλλιά,

μα έχει η πνοή φερμένα, 
του κάμπου, μακρινά, 
όλα τ' αληθινά 
τα φύτρα, χορτασμένα!

ΚΥΡΙΑΚΗ, ΚΑΤΑ ΤΟ ΜΕΣΗΜΕΡΙ...

Κυριακή, κατά το μεσημέρι, 
μου 'φεραν γαρούφαλα στο χέρι. 
Χάρισμα ένα δώρο ποιητικό 
—το γλυκό του Μάη θυμητικό. 

Άνθια... Κυριακή... Θέλουν αγώνα 
τώρα, τα συνήθεια του χειμώνα! 
—Μ' ορμηνεύεις, μάτσο ευωδιαστό, 
να 'μαι αργός, να ονειροφανταστώ...

Έλα! μύριζε και πες μου: τι έχει γίνει 
το περιβολάκι μας κι εκείνη 
η αιματερή η γαρουφαλιά, 
άκρη από τη σκάλα την παλιά;

Είν' η μνήμη μου πιο λίγη απ' τη ζωή σου: 
λέγε μου, μαβί γαρίφαλο· διηγήσου: 
όσο πασπατεύω η τριγυρνώ, 
χάνω και τ' αχνάρι το στερνό.

Τόσες διαλεχτές ώρες, για πες μου, 
ήταν, η δε στάθηκαν ποτές μου; 
(Κι έχω να σκεφτώ, κι έχω να μελετώ! 
Σκανταλιάρικο λουλούδι, αχ, τι μ' αυτό;)

Πριν καλά το σχήμα του να πάρει 
το σκεβρό χαγιάτι, ένα βλαστάρι, 
άπιστο –και ποιος το κυβερνά; — 
το μνημονικό τα προσπερνά.

Τώρα βγαίνει ακρογιαλιά γραμμένη 
σε μαυριδερή αμμουδιά, σκαμμένη, 
και νερό, τα δάχτυλα που λιώνει 
κι ωσάν σάλεμα άσαρκο τ᾽ απλώνει...

Άνθια, το χειμώνα τονε ξέρω, 
ξέρω να υπομένω, να υποφέρω. 
Όμως με τα χάδια σας, αχ! πως 
να ταιριάσει πιά της ζήσης μου ο σκοπός;

Ο ΞΕΝΟΣ

Par les chemins des aventures 
Ils vont, haillonneux et hagards 
                                                               VERLAINE

Ο άνεμος, που έτρεμε στα τέλια, 
στην καμινάδα την παλιά, 
του έδερνε τ' άρραφτα κουρέλια 
και τ' αξεχώριστα μαλλιά.

Πρασινισμένη, τιποτένια 
του κρεμόταν η φορεσιά. 
Μα εκείνος, δίχως καμιάν έννοια, 
άνοιγε εμπρός περπατησιά.

Το άδειο παγούρι του, στην πλάτη, 
σακούλα εσταύρωνε φτωχή·
μα άναβε το ίσιο του το μάτι 
την πυρκαγιά μες στην ψυχή.

Πούθε να κόπιασε; Ποιος ξέρει! 
Μα, ευθύς που εφάνη απ' τη γωνιά 
κι άλλαξε, λες, άφαντο χέρι 
τόπο, καιρό και γειτονιά,

σα να ζωντάνεψε, απ' τα ξένα 
τα παραμύθια, ξαφνικά, 
ο μάγος, κι είχε φορεμένα 
κουρέλια, αντίς χρυσαφικά

– και φορτωμένος για στολίδια 
τα ονείρατα τα βορινά 
και τα χιονόδαρτα ταξίδια 
στ' αβέβαια μάκρη, τ' αδειανά...

Πάψαμε τ' άνοστα παιγνίδια·
και μας απόμενε η ψυχή 
το πως — δεν το 'ξερε ούτε η ίδια: 
δίψα γεμάτη, εκστατική.

Κοντά του εζήταε να μας πάρει 
και τι; ας μας έδερνε ο βοριάς, 
η φτώχεια, ο κάματος – μακάρι! 
κι ο πυρετός της λευτεριάς!



ΟΙ ΑΓΝΟΗΜΕΝΕΣ

Nous sommes les ingénues, 
à bandeaux plats, à l'œil bleu. 
                                                            VERLAINE

Σκούφιες πλεχτές, κοντές κοτσίδες, 
σαλάκι τρεις φορές στριφτό 
—φτωχές μαθήτρες κορασίδες...

Απρόσεχτες, παραπατάνε. 
Στις λάσπες, με ξεφωνητό, 
τα τρύπια τσόκαρα βουτάνε.

Η Μοίρα δεν τους έχει κλώσει 
ουδέ μετάξι στα μαλλιά, 
ουδέ χρυσό στη μέση κρόσσι,

μα άχαρες, πολυφορεμένες 
ποδιές, που κρέμεται η θηλιά, 
κι ούτε ως τα γόνατα φτασμένες.

Κρυώνουν, κι άλλες τους ακόμα 
πεινάνε·με άλλες —πιο καλά—
μασούν μαστίχα, άκρη στο στόμα.

Κι αν δεν κατέχουν τι είναι η Γνώση,
στα μάτια τους τα βαθουλά 
τι πρώιμα που έχουν μεγαλώσει!

Στο σπίτι, πάντα η φτώχεια, η λύπη·
χάνεται η σάκα, το χαρτί, 
το «παιδί» κλαίει, η μητέρα λείπει

κι αυτές, στην τύχη απορριγμένες, 
ζούν, συντροφιά ξεχωριστή, 
μια, αμόνοιαστες, μια, αγαπημένες.

Αδέξιες, κι όμως περγελάνε·
σκληρές, καταφρονετικές, 
βγάζουν τη γλώσσα, αντιμιλάνε,

παρήκους στην ορμήνια, τρέχουν 
άστατες, άσκεφτες ψυχές 
που νόμο η φταίξιμο δεν έχουν.

Ανοιχτομάτες, καυχησιάρες. 
Θαυμάζουν – τούτο τες αρκεί. 
Λαίμαργες, μα ποτές ζηλιάρες.

Μόνο, η φωνή τους, σαν ξεσπάζει 
στην τάξη, μες στην Ωδική, 
καίει –σαν τρυγόνι, που σπαράζει.


ΕΝΑ ΠΑΙΔΙ

Το κάθε απόγεμα στις έξι, 
η Αθηνούλα η γελαστή 
στα ξένα γόνατα θα τρέξει, 
να πέσει κλαίοντας, να κλαυτεί.

Μια κι έχει μάθει να υποφέρει, 
δε θα 'ναι για παραμικρό: 
για τόσο θρήνος και πικρό, 
τι στάθηκε όξω, ποιος το ξέρει!

Η σύναξη προτού σκορπίσει, 
ποτές παιγνίδι δεν περνά, 
στα χωρατά η στ' αληθινά, 
κάποιος να μη τηνε χτυπήσει·

πότε, της έσχισαν με φούρια
τη φαγωμένη τραχηλιά, 
πότε, το βρίσκουν για καινούριο 
να της μαδάνε τα μαλλιά.

Κι όμως, με δίχως στενοχώρια, 
πρόθυμη τρέχει –και πολύ 
(γνώμη δεν έχει, ούτε βουλή) — 
να κάμει ο,τι της πούν τ' αγόρια.

Στα φρενιασμένα τα παιγνίδια 
που σαστίζουν τη γειτονιά 
—κασκέτα απά στα κεραμίδια, 
σκάλες στο στύλο, στη γωνιά—

κι αυτή, στη μέση της τη ζώνη
με τα δυό χέρια της βαστά: 
τρέχει, φωνάζει και σηκώνει 
πιότερο απ' όλους σαματά.

Εχτές προχτές, την είχαν κάμει 
δυό τρεις μαζί, με το καλό, 
κι έσπασε της «γριάς» το τζάμι 
μ' ένα λιθάρι μακρουλό...

Μα κάθε απόγεμα, στις έξι, 
η Αθηνούλα η γελαστή 
στα ξένα γόνατα θα τρέξει, 
να πέσει κλαίοντας, να κλαυτεί.

Ξένη γυναίκα τη μαζώνει 
(η μάνα λείπει στη δουλειά), 
τηνε σφουγγίζει, τη στεγνώνει, 
της μπαλώνει την τραχηλιά,

τρίβει τη μύτη της, που πήζει 
χτεσινός άπλυτος καφές, 
κι απέ, τη χούφτα της γεμίζει 
μαύρες σταφίδες και στυφές

—για να τη βλέπει ο παροδίτης, 
ξανά σε λίγο, στη βραδιά, 
να μοιράζει με τα παιδιά 
τις σταφίδες —και τη φωνή της.

ΞΑΝΘΟ ΠΑΙΔΙ...

Eau claire, comme le sel des larmes d'enfance
                                                                                             RIMBEAU

Ξανθό παιδί, γλυκά χλωμό, 
μάτσο τα γιασεμιά πουλούσες, 
τις βιόλες τις μοσκοβολούσες, 
έξω απ' τον πέτρινο σταθμό.

Στα μάτια μου έφεξε η ψυχή, 
το μέτωπό σου να χαιδέψει, 
που μου λαλούσε —σα μια σκέψη 
ξάστερη και παρθενική.

Στο μέτωπό σου χαμηλά, 
κι ίσια σου επέφταν στους κροτάφους 
—που θα επαιδεύαν τους ζωγράφους—
άπηχτα, αριά, ρηχά μαλλιά.

Κεφαλάκι άγουρο παιδιού, 
γύρος σερμένος στην εντέλεια, 
μάτια, σα στόματα: δυό γέλια 
και δυό καλέσματα χαδιού...

Κι όσο έστεκα να σε θωρώ, 
πήρε η ψυχή να συνεδέσει
τα όσα είχε αφήσει κι είχαν πέσει, 
σωρό, σπασμένα από καιρό.

Τρυφερό, ανέμελο παιδί 
μιάν Οικουμένη μέσα μου είδες, 
που σφάλησαν με εφτά σφραγίδες 
και μ' ακατάλυτο κλειδί.

Και μ' έκανες να θαρρευτώ 
κιόλας πως, απ' τ' ογρό μου μάτι, 
των παιδικών δακρύων τ᾽ αλάτι, 
τ' ασφούγγιστο, ήθελε γευτώ.

ΜΑΛΛΙΑ ΧΑΔΙΑΡΙΚΑ...

Μαλλιά χαδιάρικα αγοριού 
—μετάξι ωχρό, γλιστερό ατσάλι—
κι υπάκουο, φρόνιμο κεφάλι 
κάτω απ' τη φούχτα του χεριού,

λυγερό, απάνω σε χλωμό, 
λιγνόν, χαριτωμένο αυχένα 
που αλυσίδα μαλαματένια 
ζώνει και πέφτει ως το λαιμό...

Κάποιος ζωγράφος ξακουστός, 
πολύ που θα 'χεν αγαπήσει 
τα νιάτα —αυτός σας έχει αφήσει, 
θαμπές κλωστές, το χρώμα αυτό,

λες κι ήθελε, για ώρα πολλή, 
στη ζωήν απάνω να τυπώσει 
—λατρεία μεστό και μάταιη γνώση—
 το πιο εφτασφράγιστο φιλί!

Πιο ατάραχα από μάτια! Εσάς 
ανάξια σκέψη δε μολεύει! 
Ο άκρος αθέρας σας σαλεύει 
σα να 'ναι αγιάζι και φυσά,

ήμερο, σαν του περβολιού 
τη χλιαρήν ανάσα, που έχουν 
οι χλωρασιές, σαν καταβρέχουν, 
κατά το γέρσιμο του ηλιού.

Μαλλιά αλαφριά, σαν της νυχτός 
το χνότο, που άκρη στα κλωνάρια 
ξεπνέει σε χνούδια και σ' αχνάρια... 
—εγώ ποια χάρη σας χρωστώ!

Καμωμένα για τις ευχές 
της άφεσης μπρός στ' ῞Αγιο Βήμα 
—όμως της ευλογίας το σχήμα, 
το πιο ιερό, είν' από τις ψυχές

που σπαράζουν μέσα στο κρίμα...

Η ΚΕΝΤΗΣΤΡΑ

Στη σταχτερήν αυλόπορτα 
που απ' τον καιρό σκεβρώνει, 
κεντά η μαθήτρα, ταπεινή, 
σ' ένα λιλά φεστόνι.

Ψάχνει μετάξια ένα σωρό 
μες στο πλεχτό πανέρι 
κι η δαχτυλήθρα στ' άξιο της 
φτεροκοπά το χέρι.

Η άσπρη της γάτα, την ουρα 
στα πόδια κουλουριάζει 
και πλάι της κάθεται, στητή 
στον ήλιο, και νυστάζει.

Στο μάκρος πέρα, στα βουνά 
τ' απόκοσμα, τα ξένα, 
σέρπουν κουρέλια οι καταχνιές 
και γνέφια ξεφτισμένα.

Πάνω απ' την κόρη, ωσάν σκεπή 
που δεν παραμερίζει, 
το χαρωπό το σύννεφο 
της μυγδαλιάς ασπρίζει.

Κι είναι κι αυτή ως να καρτερεί 
πουλί να φτερουγίσει 
και στο φεστόνι ένα γλυκό 
λουλούδι να κεντήσει.

ΕΠΕΦΤΕ ΨΙΛΗ...

Έπεφτε ψιλή βροχούλα
—χιόνι πιο σωστά—
που επεράσαν τη γριούλα 
—κι ο σταυρός μπροστά.

Δεν εβγήκε να της ζώνει 
τα νεκρά μαλλιά 
μια περιγελάστρα σκόνη, 
μια γοργή αντηλιά.

Μες στην κάσα, που εκαρτέρει 
μπρός στη θύρα, ορθή, 
την εβάλαν σταυροχέρι, 
ν' αποκοιμηθεί.

Άβαθη στο προσκεφάλι 
σα φτωχό πανί· 
κέρινη: μην ήταν κι άλλη 
κι από ζωντανή;

Το μωρό, σαν κάνει νάνι 
—ώρα της καλή!—
μες στην κούνια του, δεν πιάνει 
τόπο πιο πολύ.

Κι ο ίδιος ο ῎Αγγελος απλώνει 
των παιδιών γλυκά, 
και τον ύπνο της σταυρώνει 
και τονε ξορκά.

ΤΟ ΦΩΣ ΠΟΥ ΟΡΕΓΕΣΑΙ...

Λαμποκοπούν κατάκορφα 
των αστεριώνε οι μύτες 
—κι ιλαρές μνήμες, άσβεστες, 
με τους εφτά πλανήτες.

Και, παραβγαίνοντας γοργά 
το 'να με τ' άλλο αστέρι, 
με παραστέκουν συντροφιά 
σε μακρινό νυχτέρι...

—Μα η φούχτα που σφαλνάει κερί, 
κι η πέτρινη καμάρα 
έχουν το φως που ορέγεσαι, 
ψυχή μου —ταξιδιάρα.

Καντηλοσβήστρα, σέρνεσαι 
—τις νύχτες του Γενάρη—
 τριγύρω από το πέτρινο 
παλιό προσκυνητάρι

κι ένα καντήλι ταπεινό 
καλύτερα σ' ευφραίνει, 
στην κούφια μαρμαρόπετρα 
του δρόμου, τη σκαμμένη,

εκεί που στο μαντίλι της 
τον άσπρο κόμπο λύνει, 
σταυροκοπιέται η χριστιανή 
και ρίχνει ελεημοσύνη...

TAMA

Στην Οικουμένη ήρθε ο καιρός 
ο ήλιος να βασιλέψει 
και πίστη να βγει η ελάχιστη 
ψυχή να ζητιανέψει.

—Προίκα της εκκλησιάς, σταυροί, 
τάματα αρχαία, δισκάρια, 
μαλαματένια θυμιατά 
και σκαλιστά λυχνάρια,

άνθια του χρυσαφιού που καίουν, 
ακέρια, και ζαλίζουν 
σαν των κεριών οι αναλυτές 
φωτιές τα ψιχαλίζουν,

ιερά μετάξια κεντητά, 
πελεκητά καντήλια, 
με τη σγουρή, χρυσή κλωστή 
κλωσμένα πετραχήλια,

τρίφυλλα αγιοταφίτικα 
κονίσματα, πανέρια, 
και σκαλιστά αγιορείτικα 
του Πιταφιού αγιοκέρια,

ράσα, φανάρια, φυλαχτά, 
χαλιά εφταδιπλωμένα 
και πομπικά εξαφτέρουγα 
και λείψανα αγιασμένα,

αντίφωνα μακρόσερτα 
κι ήχοι σταλμένοι πίσω —
σ' εσάς ταμένη την ψυχή 
την έντρομη θ' αφήσω.

Ελεήστε την την άρραγη 
οπού σας ζώνει ειρήνη, 
τη λάμψη σας την άφθαρτη 
και τη σεμνή αγιοσύνη!

ATTIKH

ΣΤΟΝ ΠΟΙΗΤΗΝ ΜΙΧ. Δ. ΣΤΑΣΙΝΟΠΟΥΛΟΝ

ΣΤΟ ΒΟΥΝΟ ΜΟΥ Τ' ΑΚΡΙΒΟ...

Του φωτός η ευαισθησία 
—μια, θαμπή·μια, φωτεινή—
κλειεί απ' τα χτες μια σημασία 
που όλη μέρα με πονεί.

Αχ, δεν είναι πιά να μένω 
τόπος· παρά ν' ανεβώ 
—όσο πιο γοργά προφταίνω—
 στο βουνό μου τ' ακριβό.

Οι ήλιοι εκεί θε να διαβαίνουν 
σε μιάν άκρα ανεμελιά 
που τα χρώματα βαθαίνουν 
και ζηλεύουν τα πουλιά...

Εκεί, θε να κοκκινίζει 
το από μέσα απ' το σκληρό 
το χαμόδεντρο, που αξίζει 
μια του βέργα θησαυρό.

Αψηλό, θα στρογγυλεύει 
το χρυσάνθεμο, κι ορθό, 
στη βραγιά οπού θα δουλεύει 
ράθυμο έντομο ξανθό.

—Αττική χαριτωμένη 
—κι η στερνή η στροφή μου εσύ—
που ως κι αυτή η ψυχή παθαίνει 
απ' το τόσο θαλασσί,

ποίημα του πιο καλού κόσμου 
όπου αθανασία φυσά, 
αχ, μετάγγισε κι εντός μου 
τέτοια ουράνια αψηφησιά!

—Κι αν της μοίρας σου της πέφτει 
τ' αγαθό που νοσταλγείς; 
—Μ' όσην έχω ακόμα ζέστη, 
θα το μοίραζα της γης!

Ο ΗΛΙΟΣ, ΣΤΟ ΔΡΟΜΟ

Ο ήλιος το δρόμον έφραζε 
και κάρφωνεν ολοίσια 
μιάν αντηλιάν αράθυμη, 
γλυκιά, μοναστηρίσια.

Γύρω τριγύρω, αντίλαλος 
κι ανάσα δεν ερχόταν. 
Γερτό, στα πόδια της ελιάς 
τ' αλέτρι ονειρευόταν...

Τ' απίστομα γυρίζοντας 
της στράτας τα χαλίκια, 
να σέρπουνε έβλεπες λιγνά, 
γυαλιστερά σκουλήκια,

δάκρυα αλαφροτρεμάμενα, 
σπαρτές δροσοσταλίδες 
—κι έβοσκε ο περονόσπορος 
βαθιά τις κληματίδες.

Φύλλα μαυρίζαν στα νερά 
κι οι ντάλιες κάπου ακόμα 
δείχναν, στητές, καμαρωτές, 
το φλογερό τους χρώμα.

Πέρα, στ' ασάλευτα βουνά 
με τ' άγρια ριζολίθια, 
ανιστορούσεν ο θαμπός 
χειμώνας παραμύθια·

κι η άφτερη, η αφώλιαστη ψυχή 
παράγγελνεν ολοένα 
«καλό ταξίδι» στα πουλιά 
που πέταγαν στα ξένα.

ΣΤΟΙΒΕΣ, Ο ΑΓΕΡΑΣ...

Στοίβες ο αγέρας κι αγκαλιές 
ρίχνει τα φύλλα απ' τις φτελιές... 
Σερτούς, ανάριους δεν ακούς 
άλλο απ' τους κούφιους των αχούς 
ανάμεσα στις μυτερές 
φραγές και στις δεντροσειρές.

Μιλιά στα τρίστρατα· ερημιά. 
Ψυχή στο δρόμο μας καμιά. 
Κι είναι τα δέντρα τα στητά 
σαν πέτρινα, πελεκητά, 
μ' είναι τα σπίτια σφαλιστά. 
—Κράτα το χέρι μου σφιχτά.

Στον κάμπο, στη στερνή αντηλιά, 
τρέμουν τ' αταίριαστα πουλιά. 
Παιδιά, που παίζουν, στη σειρά, 
πετάνε πέτρες στα νερά 
κι η γριούλα σέρνει βιαστική 
την κατσικούλα απ' τη βοσκή.

—Κυματιστές βουνογραμμές, 
αντίο, κι αυγούλες, κι εκδρομές! 
Τώρα ουδέ καν μεσοστρατίς 
δεν είναι να ξεκουραστείς·
οι πέτρες, μες στην εξοχή, 
έχουν μουσκέψει απ' τη βροχή.

Φυσάει στις λεύκες, στις φτελιές. 
Γυμνώνει αγέρας τις φωλιές.

ΜΙΑΝ ΟΡΓΙΑ ΚΑΤΩ...

Κοίτα, θάμπωσεν ο λόφος 
κιόλας, μελαγχολικά! 
Στο νεράκι, δυσμικά, 
κλαίει ωχρότατο λυκόφως.

Γάβγισε γλυκά ένας σκύλος· 
και τριζολογά, αλαφρό, 
κάπου, αξόνι γλιστερό: 
κύλημα τροχού είν' η μύλος;

Δόξα σε Δεκέμβρη μήνα 
μ' ένα τέτοιο φως χλωμό, 
που – καρδιές χωρίς σπασμό –
κρέμονται οι φωλιές στα σχίνα!

Τέτοιαν ώρα, λίγο ακόμα, 
δεν το νιώθεις συντροφιά 
κι ως μες στο είναι σου βαθιά 
το νεκρό, ράθυμο χώμα;

–Γης ξεθυμασμένη, αγέρι 
με το χνότο τ' αγαθό, 
πάρε με να κοιμηθώ 
μιάν οργιά κάτω απ' τη φτέρη!

Η ΜΑΥΡΗ Η ΒΑΡΥΧΕΙΜΩΝΙΑ...

Η μαύρη η βαρυχειμωνιά 
χαμήλωσε και βρέχει 
και γέρνει, χούφταλο, η σκεπή 
στη γης, και δεν αντέχει.

Και γέρνει, χούφταλο ο παππούς, 
που μελετά ολοένα 
και μνημονεύει τα παλιά, 
παλιά του πεθαμένα.

Γύρω απ' τα μαύρα κούτσουρα 
της ερημιάς, μ' αγώνα, 
τα ρείκια σέρνουν το χορό 
που τονε λεν χειμώνα.

Κι η μυγδαλίτσα, η μυγδαλιά 
στο μάκρος, που κρυώνει 
–φοβάμαι, πως να βραδιαστεί 
μέσα στον κάμπο μόνη;

ΧΙΟΝΙΑΣ

Σώθηκε ο αγέρας: στις σκυφτές 
σκεπές κατακαθίζει, 
χωνεύει μες στα τρίσβαθα 
τα τρίστρατα: χιονίζει.

Σαν το ζευγά, που την ξανθή 
βρέχει σπορά κι οργώνει, 
τ' άκαρπο χιόνι απλόχερα 
σπέρνει ο χιονιάς και στρώνει...

Κάπου απ' το μάκρος, που θωρεί 
το μάτι κι αποσταίνει, 
το σήμαντρο, το χάλκινο 
το κλάμα του σημαίνει...

Πάχνη στα φρύδια των βουνών. 
Στον κάμπο, αρφανεμένα, 
σκόρπια, λιγνά αγριελόδεντρα 
και ρείκια χιονισμένα.

Κι η αμυγδαλίτσα η νιόνυφη 
παρακαλεί και λέει 
ποτάμι να περιχυθούν 
του ηλιού τα πλούσια ελέη.

EINAI AIT T' ANEMOY...

Είναι απ' τ' ανέμου τη μεριά 
τα ελάτια χιονισμένα 
κι έρχεται του ορνιθιού η λαλιά 
σαν απ' τα περασμένα.

Τρίσβαθο διάστημα, θαμπό, 
πίσω απ' τον τόπο ανοίγει· 
ψυχή δεν αρματώθηκε 
για ξύλα η για κυνήγι,

μόνο –για δρόμο ψάχνοντας 
στις μνήμες τους τις πρώτες–
μαύρη παγαίνουν συντροφιά 
ζητιάνοι ταξιδιώτες.

Και τα σχοινιά που κρέμονται 
ριχτά από δέντρου κλώνια 
λες κι είναι από ένα σήμαντρο 
θαμμένο μες στα χιόνια...

ΑΠ' ΤΟ ΠΑΡΑΘΥΡΟ

Φαίνεται απ' το παράθυρο: τ' οκνό 
τ' άλογο μασουλίζει το σανό.

Σαλεύουν τα θυρόφυλλα: καπνιά 
κλωθογυρνά, ώρες ώρες, στη γωνιά,

μα ο λύχνος ίσια, ασάλευτη βαστά 
τη φλόγα και την κάπνα του, πιστά.

Μια γριούλα, μια θλιμμένη κεφαλή, 
σαλεύει το σαγόνι της: μιλεί.

Και μες στα δάχτυλά της τα λιγνά 
ο κλώστης ο αλαφρός στριφογυρνά.

'Απ' όξω, χτυπητή, σα να πονεί, 
ξάφνου, ξεσπάει της πάπιας η φωνή...

–Νύχτες μακαρισμένες, ζηλευτές, 
που δε θα μας κοιμίσετε ποτές,

ν' ακούμε που, χαιδεύοντας τ' αυτιά, 
παραμιλούν τα ξύλα στη φωτιά

κι από της αγριελίτσας τα κλωνιά 
να χαμηλοσφυρίζει η χειμωνιά...

ΒΟΣΚΟΥΝ Τ' ΑΡΝΑΚΙΑ...

Βόσκουν τ' αρνάκια, στη γαλήνη, 
πλάι στη σπασμένη αγριαπιδιά, 
τ' αγρό χορτάρι που αναδίνει 
την άνοστή του μυρωδιά.

Η σγουρή η μύτη τους ιδρώνει, 
με δυό ρουθούνια νηστικά·
σέρπει το στόμα, και δαγκώνει 
ρίζες και χώμα, βιαστικά.

Λιακάδα σύντομη μερώνει 
του ξερού κάμπου τη σκουριά 
και λεύτερο το μάτι ζώνει 
την κρύα, γαλάζια απλοχωριά.

Σμάρι πετούμενα κοράκια 
κράζουν ψηλά, πολύ αψηλά, 
και κάνουν ίδια παλαμάκια 
τα φύλλα που άνεμος κυλά.

Απόψε —χώρια, ένα προς ένα, 
κι όλα μαζί — είν' εδώ στη γη 
τόσο καλά, καλά πλασμένα 
κι όλα τόσο άξια για στοργή!

ΤΩΝ ΨΥΧΩΝ

Πικρό Ψυχοπαράσκευο 
των κάμπων, βασιλεύει· 
κι ο Γέροντας τις μακρινές 
ψυχούλες μνημονεύει...

Ρηχά πινάκια, φτωχικό 
το στάρι με τα ρόδια, 
χάμω, στης ῞Αγιας Τράπεζας 
τ' απόθεσαν τα πόδια.

Στα ψυχοχάρτια, αδιάβαστες 
γραφές, ψηφιά σβησμένα: 
κι οι αρφανούλες οι άμοιρες 
προσεύχονται ολοένα

και των κεριών το παίξιμο 
περίλυπα ιλαρώνει 
τ' αυγερινό τους πρόσωπο 
που η νιότη ξημερώνει.

ΓΡΙΑ ΚΑΜΙΝΑΔΑ

Το νόημα του σπιτιού κι η γνώμη – 
γριά, χαλασμένη καμινάδα, 
τρέμει, στο πλάι στο σταυροδρόμι 
που σέρπει ο βάτος κι η αγριάδα.

Άκρα πικρήν έχει την όψη·
πνοή καμιά ας μη την αγγίζει, 
μα ακούς τον πάφιλα, απ' την κόψη 
κάτω ως τη ρίζα του, να τρίζει.

Σκουριά την τρώει, και κατελυέται 
κι απ' την καπνιά· νοτιάς τη δέρνει 
(όμως, και φύλλο να μη σειέται, 
μόλις και πάντα, ανεμοσέρνει).

Κι άμα σιμά διαβαίνεις, κι άμα 
θ᾽ αφογκραστείς, κόβεις το βήμα: 
Τι λέγει μέσα της; Τι πράμα 
να μελετάει, τ' ανάξιο σχήμα;

Ένα μυστήριο παρασταίνει, 
σταυρό στημένο, στυλωμένο, 
και κάποιο νόημα εκείθε βγαίνει 
σαν παραμύθι αγαπημένο

κι είναι γλυκό, ωσάν ύπνου ζάλη, 
σα νύστα του παιδιού, σα χνότο 
απ' την αρχαία, ζεστήν αγκάλη 
—κι ακόμα πιο βαθύ και πρώτο,

μάλιστα τότε που—σαν ξένη 
τρεμούλα λες και τη γεμίζει—
θροεί από μέσα, ξεθυμαίνει 
κι αλαφροσείνεται: καπνίζει.

ΦΕΓΓΑΡΙ ΒΡΟΧΕΡΟ

Κρύο —κι από νωρίς 
φυσάει και ψιλοβρέχει 
κι άπιαστη, θαρρείς, 
μιάν έγνοια σε κατέχει. 

Φεγγάρι βροχερό—
βουρκωμένοι ανέμοι, 
πάχνες και νερό 
που ανασκιρτά και τρέμει,

κι ερημιές, καθώς 
γυμνώθη η γης κι η πλάσις 
—και δεν είν' ανθός 
να σκύψεις ν' ανασπάσεις.

Μόνο μια ευωδιά 
ο δρόμος έχει πάρει 
που ως μες στην καρδιά 
μου πάει: απ' το πυξάρι,

και —στην ερημιά 
της ώρας και στ' αγιάζι—
λες άλλη καμιά 
με κείνην δεν ταιριάζει.

Βρέχει —κι απαλά 
πλανιέται αχλύ χειμώνος... 
Να 'σαι χαμηλά 
στοχαστικός και μόνος

κι άσφαλτα, στρωτά 
τους λογισμούς να κλώθεις 
και βαθιά, ζεστά 
τη χειμωνιά να νιώθεις...

Άνεργη εποχή 
που κλειεί και που τελεύει· 
πράμα, ουδέ ψυχή 
τον ήχο δε δουλεύει

κι ο δρόμος, που περνά 
κι είναι ως να λησμονήθη, 
μακραίνει, αλαργινά, 
και πάει  — στο παραμύθι

και πάει σε γυρισμούς 
κατά τα πρώτα χρόνια 
—σε Χαιρετισμούς 
και στού Μαρτιού τα χιόνια...

Μα ξάφνω, Εσπερινοί 
διπλοί, τριπλοί χτυπάνε: 
και ποιάν παραμονή 
χαρούμενη μηνάνε;

Μηνάνε, απ' τα θολά 
τα ουράνια, απ' την ψιχάλα, 
τα τριαντάφυλλα 
όσο ποτές μεγάλα!

ΑΜΥΓΔΑΛΙΕΣ

Αμυγδαλιές, αμυγδαλιές! 
Φούχτες λουλούδια κι αγκαλιές... 
Συγνεφοφέρνουν οι στεριές 
κι ασπρίζουν οι έρημες μεριές.

Κυρίες στο δρόμο που περνάνε, 
εκστατικές στην αντηλιά, 
σαν άρρωστα παιδιά, τις πάνε 
περίπατο, στην αγκαλιά.

Χιονίζει στην κατηφοριά: 
με το νοτιά, με το βοριά 
—της "Ανοιξης βαφτιστικιά—
χορεύει τ' άσπρα της προικιά.

Δέντρα ήμερα, φως ανθισμένα! 
Κοντά κοτσάνια, μια σταλιά·
και τ' ανθουλάκια —καρφωμένα 
στού κλώνου απάνω τη θηλιά.

—Στα σκαλιστά μας, στα παλιά 
λαγήνια, φέξε, αμυγδαλιά! 
Ξεχείλισε τα φουντωτά 
κι άσπρα λουλούδια, κεντητά!

…Κι όλο περνάνε, όλο παγαίνουν 
μες στις χαρές της αντηλιάς, 
κι απ' τα παράθυρα διαβαίνουν 
οι λιτανείες της μυγδαλιάς.

ΚΑΤΩ ΑΠ' ΤΟ ΦΩΣ...

Κάτω απ' το φως, που περισσεύει, 
χαδιάρα, αδύνατη, λιγνή 
η Χτίση —ακούει και δε σαλεύει.

Βλέπει η ψυχή, και τη ζηλεύει· 
κι είναι σαν άχαρη ορφανή, 
λαίμαργη, οκνή, που διακονεύει.

Άχνη μαβιά —βαθιά— μουδιάζει... 
Στον καθαρό, αλαφρόν καιρό, 
ήχος αντίλαλο δε βγάζει·

μονάχα, ολούθε φως —ακόμα 
κι από τα σπίτια, απ' το νερό, 
φως απ' τον ίσκιο, από το χώμα.

Όμως για εμέ — κρίμας εσένα! —
Ήλιε, δεν είχες γυρισμό·
δε σε πιστεύω. Είσαι στα ξένα

κι ανώφελα σε περιμένει 
να φρίξει, σαν από λυγμό, 
μια αρχαία χαρά μπαλσαμωμένη.

Το λέω —μεγάλη της η χάρη,
η ῎Ανοιξη η θαματουργή·
μα δεν μπορεί να συνεπάρει

και την ψυχή μου — όσο κι αν θέλει 
να λιώσει μέσα της να βγεί 
— σα σύντομη, άφαντη νεφέλη!

ΛΟΥΛΟΥΔΙΑ ΑΠΟΒΡΟΧΑΡΙΚΑ...

Σα λαίμαργος, σα φταίστης, 
κοιτώ, κάθε φορά, 
της χλώρης τη χαρά 
και τις τριανταφυλλιές της,

το μάτι μου ξετάζει 
—βαρύ, σαν την αφή—
το γύρο, η την κορφή 
περιδιαβάζει...

—Ξένα λουλούδια, προίκα 
φιλάργυρης φραγής, 
σήμερα καταγής 
γερτά σας βρήκα.

Μοσχομυρίζει ακόμα 
μαγιάτικη βροχή 
—που αργεί να τηνε πιεί 
τ' άρπαγο χώμα.

Του βοριά έχει σωπάσει 
η φιλικιά η φωνή·
μιάν αύρα μελανή 
θροίζει: «Ειρήνη πάσι».

Κι έχουνε γίνει οι κήποι 
βαθιοί και πιο χλωμοί 
κι είναι — για μια στιγμή —
κι είναι για λύπη.

Κορίτσια είδες να κλαίνε 
—σε μαύρες Κυριακές—
παρόμοια, για φτωχές 
φούστες βρεγμένες;

Όμως, ας μοιάζανε όλες 
με του Μαγιού, οι βροχές 
—για τη χλώρη δροσιές 
και για τις βιόλες!

Να, που όλο και διαλυεται 
τ' απόβροχο, και να! 
το σύγνεφο περνά 
κι αποτραβιέται.

Και να, που έχετε πάρει 
ξανά το γιορτινό, 
των έντεκα χρονώ 
των κοριτσιών καμάρι!

Αχ, κι η ψυχή μου θέλει 
κάτι να πεί κι αυτή 
την ώρα αυτή — μα τι; 
(και ποιόνε μέλει;).

«Αγαπώ τα λουλούδια, 
την άνοιξη (να πεί), 
το μάκρος, τη σιωπή 
και τα τραγούδια,

τ' ωραίο βιβλίο, το γράμμα 
το μακρινό αγαπώ...»

(Στον κόσμο ίσως να πω 
δεν έχω κι άλλο πράμα...)

ΜΑΓΙΑΤΙΚΑ ΝΕΡΑ

Μαγιάστραπο, μαγιόβροντο 
και μαγιοπρωτοβρόχι, 
σκληρό είσαι στα γαρούφαλα, 
μα στις αγάπες όχι.

Και, σαν περάσεις, σκόρπισες 
— άλλα μαζί, άλλα χώρια —
να σκύφτουν γύρω στις πλαγιές 
κορίτσια με τ' αγόρια

να βγάλουν άνθια απ' το νερό, 
καράβια ν' αρμενίσουν 
και στα βρεγμένα χώματα 
λαγούμια να τρυπήσουν.

Και στη χαρά του παιγνιδιού 
— η τύχη θα το φέρει —
σμίγουν μαλλιά με τα μαλλιά 
και χέρι με το χέρι...

ΑΜΟΥΣΙΑ

Το ξεπεσμένο αρχοντικό 
μπουμπούκια και πουλιά το πνίγουν, 
περιπλοκάδες το τυλίγουν, 
σφιχτά, μεστά —σα μυστικό.

Τη χλώρη την τρεμουλιαστή 
νερό τρεχάμενο ακραγγίζει, 
το λάκκο λάκκο, και φλιφλίζει 
μιάν ευφροσύνη αναβρυτή.

Κόκκινες σέρνει χαρακιές 
ο ήλιος στις γρίλιες του, κι ως μέσα, 
στο κάδρο με την πριγκιπέσα 
και σε κονσόλες παλαιικές.

Η πλάση το καταφιλεί, 
το έχει —και το σφιχταγκαλιάζει· 
του κάκου: νιότη δεν του μοιάζει, 
μα κρύος χειμώνας πιο πολύ.

Κι εγώ, άλλο τόσο: δεν μπορώ 
ματιά και νόηση να βαθύνω 
στην όψη του κι εγώ τ' αφήνω 
να κλειεί τη θύρα στον Καιρό.

Δεν είναι η ώρα η τυχερή·
δε με δονεί, δε με πικραίνει. 
Κρύα η καρδιά μου —περιμένει 
ουσία και ποίηση να του βρεί

—σε ώρα κρυφή; σε τέχνη ξένη;

ΜΕΣ ΣΤΟ ΜΕΛΤΕΜΙ...

Μες στο μελτέμι —ακούς— λαλούν
των καικιών τα ορνίθια, 
κι ο ήλιος κυλάει και κρύβεται 
στα ορθά τα κουφολίθια.

Κομματιαστή — και χάθηκε 
πιο δω, πιο κεί, πιο πέρα, 
μια συλλαβή απ' αθώρητο 
πουλάκι, στον αγέρα...

Η κούφια μας περπατησιά, 
που μπλέχει στα βοτάνια, 
εδώ τσακίζει του σανού 
τα γλιστερά κοτσάνια.

Κι αλλού γλιστράει κι —ακούς— βαθιά 
βουλιάζουν στις κουφάλες, 
τυφλό κοπάδι, αμέτρητο, 
οι αμάδες κι οι κροκάλες.

Ολούθε (κι ας μη φαίνεται) 
η θάλασσα μυρίζει 
μακρόφωνη, ακατάπαυτη, 
στις ξέρες της βοίζει,

ως να προβάλει —τρώγοντας 
τ' αραδιαστά καίκια, 
δέρνοντας τις ψαρόβαρκες, 
σερνάμενη στα φύκια.

ΑΠ' ΤΟΥ ΠΕΛΑΟΥ...

'Απ' του πελάου τη μέση, μοιάζει 
να σύρθηκε ήχος: κούφιο αγέρι; 
η τάχα στεναγμός —που βγάζει 
κάποιο αφανέρωτον ασκέρι;

Φύσημα ερχόμενο από πέρα 
που ένα θαμπό πανί μουδιάζει· 
απ' τον βαθύν, μεγάλο αέρα 
πνέει κατά εμάς το πρώτο αγιάζι.

Το πεύκο, αντίκρυ μας, σαλεύει 
σγουρές κρυψώνες και προσφύγια 
κι ο νούς πετάει, και ζωντανεύει 
πουλιά, τρεχάματα, κυνήγια...

Καιρός γλυκός, σαν καλοκαίρι, 
άστατος, πράος, ανεμοστρόφος... 
Φυσάει... και λες θα βγεί απ' τ' αγέρι 
όρθρος, όνειρο αυγής, λυκόφως.

Δεν κράζει μητ' ένα σημάδι 
το μάτι απ' τη θαλάσσια χτίση 
που —άφαντο απάνω της κοπάδι—
έχω τις έγνοιες μου απολύσει

κι η ώρα η γλυκιά ας τις κυβερνήσει!

ΕΝΑ ΤΟΣΟ ΑΠΛΟ...

Τ' απόγεμα —εν' απόβροχο λαμπρό—
με ήβρε στο δρόμο που έλειπα καιρό. 
Κρόκους πουλούσαν· μα έλπιζα να βρω, 
στο γυρισμό, ένα κάτι ευωδερό.

Το πράσινο όλο το τριγυρινό 
ανταύγαζε βαθιά στο θαλασσί. 
Κύκλοι τα νερά ακράγγιζαν χρυσοί, 
τρεμουλιαστοί, απ' τη γης στον ουρανό.

Μα δεν πήγα απ' τον κήπο, ουδέ κατά 
τα σκληρά τόξα των σιντριβανιών· 
η αλυσίδα η χλωρή των πλατανιών 
μ' έβγαλε σε χαμόσπιτο μπροστά,

κάτωθε από σκεπή, με δυό κουτσά 
τραπέζια, με τα πράσινα σκαμνιά: 
οι μαστόροι εκεί κάνουν γειτονιά, 
στα τεφτέρια σκυφτοί, για μοιρασιά:

Δυο συντρόφοι στα τζάμια του μπροστά 
—στη μέση ένα πανέρι—ήταν εκεί 
καθισμένοι κι επλέχαν, γνωστικοί, 
της λεβάντας τα μάτσα ευωδιαστά.

Διαλέγαν τα κλωνάρια, ρυθμικά, 
και τα 'σμιγαν αδράχτια· στην αρχή, 
λίγη επιδεξιοσύνη, προσοχή 
στο δέσιμο —κι η επιμονή νικά!

«Λεβάντα!» διαλαλούσανε· κι οι οκνές 
πηγαινοέρχονταν οι άμαξες, σειστές· 
στρατιώτες και ξωμάχοι, πουλητές, 
κι υπερέτρες, ζευγάρια, ταπεινές...

Άβλαβη για τα μάτια, η αντηλιά 
έκλωθε, ως να ζητούσε γυρισμό, 
κι ένιωθες ένα πράον αναπαμό, 
για να 'ναι όλα παλιά, τόσο παλιά...

'Απ' την τραγουδιστή τους τη λαλιά 
—πότε του ενός τους, πότε τ' αλλουνού—
πράμα άλλο δεν εσκότιζε το νού 
(α ναί· και τ' ανυπόταχτα πουλιά).

Και —μόνο αυτό· ένα κάτι τόσο απλό, 
μα τόσο απλό! — εσωνόταν —κι απαρχής 
ξανάπιαναν· κι εγώ ήμουν ευτυχής 
μ' αυτό: ν' ακούω (μα δίχως να μιλώ):

«Λεβάντα, αγνή λεβάντα!» —απ' την αρχή 
ξανά, και πάλι... Ω, βέβαια, ήταν αυτό 
που μ' έκανε (που να το φανταστώ!) 
πλάι στην αποκοιμάμενη εξοχή,

τόσο ευτυχή! τόσο ευτυχή!

ΟΙ ΒΑΣΙΛΟΠΟΥΛΕΣ

Φεύγει το λαμπρό τ᾽ αμάξι 
στη βαθύσκια δημοσιά 
και, στο ηλιόγερμα, χρυσά, 
στράφτουν πέταλα δεκάξι.

Απ' το διάστημα τ' ολοίσο, 
σκόρπια φύλλα συρφετός 
κι ο φαιδρός ο κουρνιαχτός 
ξεσηκώθηκαν ξοπίσω...

Κι οι βασιλοπούλες, ταίρια 
—μέσα κι έξω, ένα σωρό—
σαν κατ' άφαντο νερό, 
γύρωθε κρεμνούν τα χέρια

—κατά το νερό που τρέχει 
απ' τα χείλια τους μ' ορμή 
και γοργά, και στη στιγμή 
την ακοή μας περιβρέχει.

Τα μεγάλα τους τα σκιάδια 
κύκλοι ανοίξανε φωτός 
—τα μαλλιά, πλούτος χυτός 
για της ευτυχίας τα χάδια.

Είχαν πρόσωπα αλλαγμένα 
απ' τ' αθώα ξεφωνητά 
και στυλώναν ανοιχτά 
βαθιά μάτια, δοξασμένα!

Σε μακρινό σταυροδρόμι 
εσκοντάψανε οι τροχοί 
—όσο για την εξοχή 
έφευγε τ' αμάξι ακόμη,

μες στων κάμπων να τις βγάλει 
τα μουχρώματα, μαβιά, 
σ' ερημιές, δεξιά ζερβά, 
κι όθε η μοναξιά η μεγάλη...

Και, βαθιά, στη χρυσοσκόνη
—που έλαμψε όλη περισσά 
του αμαξιού η αρματωσιά—
λες, στο πισινό τ' αξόνι,

σα σε σκέπη η σε στασίδι, 
ένας Φαύνος καθιστός, 
λες κι αυλούσε, γελαστός, 
στη χαρά: «Καλό ταξίδι!».

ΑΓΑΠΗ

ΣΤΟΝ ΚΑΛΛΙΤΕΧΝΗΝ Κ. ΔΗΜ. ΛΥΓΙΖΟΝ

ΚΑΜΠΑΝΑ ΤΡΕΜΟΥΛΙΑΖΕΙ...

Φυσάει πικρό τ᾽ αγιάζι 
στο δρόμο: απόγειο πιάνει. 
Καμπάνα τρεμουλιάζει 
απάνω απ' το λιμάνι...

Στού δειλινού τα χνότα, 
πλεούμενο δεν κινιέται· 
μια λιτανεία από φώτα 
μες στα νερά διαλυέται.

Σύσμειχτη η κάπνα βγαίνει 
στ' αγέρι, και μουδιάζει. 
Ψαρόβαρκα δεμένη 
τη σκάλα της φυλάζει.

Μα οι γειτονιές οι απάνω 
βουίζουν, η μια κι η άλλη... 
—Περπάτα— και σε πιάνω 
γλυκά απ' την αμασχάλη...

Στις πρώτες σε κοιτάζω 
των φαναριώνε αχτίνες· 
λουλούδια σου αγοράζω, 
μοιράζω ελεημοσύνες...

Μεσ᾽ απ' το θάμα πάμε... 
κι όλο σ' ακούω στ' αυτιά μου: 
«Απόψε είναι σα να 'μαι 
σ' ένα ταξίδι γάμου!».
ΒΟΡΙΑΣ ΦΥΣΑΕΙ...

Απόψε, που όλο σ' αγαπώ και τα μαλλιά σου στρώνω 
το και το κεφάλι σου ζερβά δεξιά το καμαρώνω, 
βοριάς φυσάει στη γειτονιά — τ' ακούς; — και μας κυκλώνει, 
που κυνηγάει τ' αφώλιαστα πουλιά, και τα σκοτώνει.

Εδώ, λιακάδα ολόχρυση – κι έχει όλβιο φως χυμένα 
στη σπιτική σου την ποδιά, στα χέρια τα δεμένα, 
στο χρυσοδαχτυλίδι σου που καίγεται πιο κάτω, 
σα μάλαμα βενέτικο και σαν κωνσταντινάτο.

Φέγγει το τζάκι απόβαθα στο καρυδένιο αρμάρι 
—βαρύ, ωσάν θρύλος που ο καιρός τον έχει συνεπάρει 
και που άμα τρίξουν ν' ανοιχτούν καμαρωτά τα φύλλα, 
των περασμένων σύγκορμα σε παίρν᾽ η ανατριχίλα.

'Αρχαίες νταντέλες σκέπουνε τα δαμασκιά στρωσίδια, 
και δουλεμένα εργόχειρα με μάρκες και στολίδια 
κι απ' τις λαλιές μας, στη γωνιά, το διάφανο λαγήνι 
τραγουδιστά ένα χάλκινον αντίφωνον αφήνει.

Κι όλο, σα φλόγας σε ρηχά, στρωτά νερά παιγνίδι, 
τρέμει το τζάκι στού αρμαριού τ' αστραφτερό σανίδι 
κι αυξαίνει η πύρα γύρω μας —σα να είναι για να ζώνει 
μια μουσκεμένη κι άφτερην αγάπη, που κρυώνει...

Μα απ' όξω, δέρνεται ο βοριάς στη γειτονιά —ποιος ξέρει 
στην ευκολόπαρτη ώρα μας κι αν δεν κρατάει καρτέρι; 
Αύριο, ποιος ξέρει, ποια χιονιά στους πάγους θα μας δέσει, 
θα ποιάς ίδιας πίκρας το ψωμί θα κόψομε στη μέση!

Φωνάζει ο αγέρας, σαν κραυγή μακριά και σαν κατάρα... 
Στο ίσιο γυαλί, μια σταχτερή χτυπιέται ταξιδιάρα: 
Ποιος τάχα θα 'ρθει από μακριά; τάχα μην είναι η Μοίρα, 
να κρούσει με τ' ασκητικό το χέρι της τη θύρα;

ΤΑ ΧΑΙΡΕΤΙΣΜΑΤΑ

Το πλοίο σε πήρε κι έφυγε: 
να το, στο μάκρος, κάτου, 
το πικρανέβασμά του.

Βούρκωσε ο κύκλος, ο γιαλός 
κι ο πόντος ο μεγάλος 
— κι ήρθε ως εμένα ο σάλος.

Και τώρα, πας. Ώρα καλή 
και γνωστικό τιμόνι 
το πλοίο σου να στεριώνει!

Δικές μου είν' όλες σου οι χαρές, 
μα και στη λύπη, ολοένα 
το νού θα 'χεις σε μένα·

στην παραζάλη μοναχά 
του ταξιδιού όσο θα 'σαι, 
αχ! δε θα με θυμάσαι...

Ώρα καλή στην πρύμη σου 
— που ανεβοκατεβαίνει 
στο μάκρος πηγαιμένη!

—'Αρματωσιές του καραβιού, 
φανάρια, φανοστάτες 
γενείτε της προστάτες,

κι ερωτικοί μου ανασασμοί, 
γενείτε ανεμοκρίτες, 
του καραβιού πλωρήτες!

Ξάστερα να 'ναι τα νερά, 
σαν τα χαμόγελά της 
κι ας μη φυσήσει μπάτης,

παρά τ' αγέρι του νοτιά 
και του καιρού του πρίμου 
— γλυκά, με την ευκή μου!

ΓΡΑΦΗ

Σ' έντυσα, σε καμάρωσα, 
της μνήμης μου στολίδι, 
και σ' έστειλα ταξίδι.

Τα ίσια τα ρουχαλάκια σου 
κι η κόμη η χαιδεμένη, 
που μέστωσε το χτένι,

πάνε προικιά του χωρισμού, 
να τα χαρούνε οι ξένοι 
— κι η πίκρα τους μου μένει...

Του λιμανιού η απόλυση, 
το συναγμένο ασκέρι 
για το στερνά καρτέρι

για σένα ήτανε πρόσκαιρα, 
πράματα απλά, χαμένα·
μιάν ιστορία για μένα!

Κι η απελπισιά (για μέτρα το 
το χάος που μας χωρίζει!) 
με καίει και μ' ερεθίζει,

και σαν ερθεί, το πείσμα της 
ορμήνια δε μερώνει, 
μον' κλαίει και με δαγκώνει...

—Έπαρση και καμάρι μου, 
τρις αγιασμένη λύπη 
και χάρη οποιανού λείπει,

γράψε μου, κι απ' τη σκέψη μου 
που έχει μαζί σου φύγει, 
πέμψε μου πίσω λίγη!

Τα μυστικά μας (που έλεγες 
τα κρόσσια τα λυμένα 
παιδεύοντας ολοένα)

θα 'ναι πιο σκανταλιάρικα, 
θα 'ναι σα μαγεμένα, 
σα θα 'ρχονται απ' τα ξένα.

ΤΩΡΑ, ΠΟΥ ΛΕΙΠΕΙΣ...

Τώρα, που λείπεις κι αδειανή 
τη μνήμη σου αγκαλιάζω, 
έκανα την αγάπη σου 
στοργή — και τη μοιράζω.

Κάνω τη ζήλια — προσευκή, 
τα χάδια — ελεημοσύνη 
και τα φιλιά μου — ψυχικά
 κι ελέη και καλοσύνη,

και τα σφιχτοαγκαλιάσματα 
τα λιγοθυμισμένα 
καημούς για ξένη συμφορά 
και για την ξένην έννοια.

Κι είμαι άχολος και ταπεινός, 
καθώς ποτές μου ως τώρα, 
για το καλό σου ρώτημα 
και την καλή σου ώρα.

ΧΩΡΙΣΜΕΝΟΙ

Περνώ και πάω, μ' ανατριχίλα, 
απ' την καλή μας γειτονιά: 
στα νερά, πρώιμη παγωνιά, 
πρώιμο το πέσιμο στα φύλλα·

ολίγο φως, μεσ᾽ απ' τα νέφη 
τ' ασάλευτα και τα σταχτιά 
— και σένα, σ᾽ έχει η ξενιτιά 
μακριά και πίσω δε σε στρέφει.

Στο δρόμο, η χειμωνιά τυπώνει 
το μυτερό της το ραβδί 
— ένα πουλί, εν' αθώο παιδί 
τη θύμησή σου ξανανιώνει...

Τώρα, οι κρυφές γωνιές διηγώνται 
τα μισά κι έντρομα φιλιά 
και τη λυμένην αγκαλιά, 
στους άλλους, που συναπαντιώνται...

Τη ζέστη σου την έχω ακόμα, 
που απάνω μου είχες κρεμαστεί· 
θα μείνει η φούχτα μου ζεστή 
καιρόν απ' το δικό σου στόμα·

μηδέ κι απ' το λαιμό μου λείπει 
το φίλημά σου πιο ζεστό·
μα όλο σκιρτάει, σα φυλαχτό, 
των χειλιών σου το καρδιοχτύπι.

ΔΙΒΟΥΛΗ ΓΝΩΜΗ

Κι εγώ — στο τέλος — σ' αγαπώ. 
Μα πως! δεν ξέρω να σ' το πω, 
και να το θέλω ακόμη·

τον ίδιο εμέ σα να πονώ, 
μια, να πονώ· μια, να σχωρνώ 
και να ζητάω συγνώμη.

Της μοίρας μου είσαι προσταγή, 
φωλιά της σκέψης μου, στοργή 
του εγώ μου και καμάρι,

κι ωστόσο, πάντα κάνω ευκή 
μιάν άξια να φανεί ψυχή 
και να 'ρθει να σε πάρει.

Πιο δίγνωμη κι απ' τα παιδιά 
μου βασανίζεται η καρδιά 
— και μυστικό της το 'χει.

— Άτεχνη γλώσσα και παλιά, 
κι αν έσμιγες σε μια λαλιά 
το «ναί» μαζί με τ' «όχι»!

ΤΡΙΑ ΣΗΜΑΔΙΑ

Έβλεπε τη γυμνή φωλιά που η μοναξιά αλαφρώνει 
και τ' άσπρο της θυμητικόν ο αγέρας ξεκαρφώνει 
— άχνουδο πούπουλο, φτενή κλωστή, φτερό κομμάτια —
για να ζεστάνω με βαθύ φιλί τα δυό της μάτια...

Κι ύστερα, πριν του γυρισμού και τ' άστρο πριν να παίξει, 
γλυκά πριν γείρει η καλαμιά στού φεγγαριού τη φέξη, 
όταν καλησπερίζει απλός και προσπερνάει διαβάτης, 
μοίρασα ένα τρεχάμενο φιλί στα δάχτυλά της.

Μα εκεί στο δρόμο το στριφτό, που εχώνευε, ίσια κάτω 
κατά το δείλι χαμηλούς καπνούς κι ίσκιους γεμάτο, 
όταν μακραίνει ο πάρωρος ο μακροταξιδιώτης, 
σταύρωσα απάνω το ύστερο φιλί στο μέτωπό της.

ΜΠΡΟΣ ΣΤΟ ΛΙΜΑΝΙ

Αφαντη μες στο ανώνυμο του λιμανιού τ' ασκέρι, 
αμυγδαλιές ξεδιάλεγες απ' το παλιό πανέρι 
το φτωχικό τον κόπο σου ζυγιάζοντας στο χέρι.

Παραμονή Χριστούγεννα – κι η πολιτεία χαμένη 
στη βοή, κι από τις παράταιρες καμπάνες ζαλισμένη 
– το νού σου είχες και συ σε μια γιορτή, που όλο μακραίνει.

Κι ήσουνα μες στο διάφανο το φως χλωμή, σα θειάφι, 
κι η αρχοντικιά σου η φορεσιά (το ξέρω πως ξεβάφει) 
της δύσης περεχύνονταν το παγερό χρυσάφι,

μπρός στο λιμάνι, εκεί σιμά στης σκάλας το σανίδι, 
σιμά στ' ακάθαρτο νερό, σπαρμένο καρβουνίδι 
— όθε κινούν για χωρισμό κι αγύριστο ταξίδι...

…Του κάκου! Η μοίρα μας, η μια στην άλλη ήταν δεμένη. 
Στενός ο τόπος, πνιγερός ο αγέρας που ανασαίνει, 
πρώιμη, παράταιρη, σκληρή, τυφλή — όμως θ᾽ απομένει

μια αγάπη — αγιάτρευτη πληγή που χέρι δεν τη δένει!




ΤΡΙΑΝΤΑΦΥΛΛΑ ΜΙΑΝΗΣ ΗΜΕΡΑΣ
1926-1944
Στον κόσμο ίσως να πω 
δεν έχω κι άλλο πράμα... 
ΚΑΘΗΜΕΡΙΝΕΣ

Ah! c'est que j'étais de la terre; 
que j'aimais la ville et le jour. 
[GREGOIRE LE ROY]

A

ΓΙΑ ΦΙΛΙΑ ΣΤΑ ΧΙΟΝΙΑ

Θυμάμαι ένα Γενάρη μήνα...

Στα ολόσγουρα που ορχιούνται σχίνα 
πάει κι έρχεται μιάν άσπρη αχτίνα.

Σε αλγεινά ξάστερη ατμοσφαίρα 
ξεθύμαινε, ένα γύρο, η μέρα...

Ώρες που πέρασαν και πάνε, 
μια μια ξυπνάνε και μιλάνε. 
Ψέματα να 'ναι; αλήθεια να 'ναι;

Σημάδι το σημάδι βρίσκει: 
χιόνια, νερά, των νερών ίσκιοι...

'Αναρωτιέμαι, αναθυμάμαι. 
Ξέρω τους δρόμους που περνάμε: 
Σε κείνο το Γενάρη πάμε;

Μέσα απ' τους δρόμους κι απ' τα χρόνια, 
αχ, πάμε για φιλιά στα χιόνια;

Τα δάχτυλα είναι ειρμός και τρίλια 
να τη μελετούν τ' άκρα χείλια 
νότα τη νότα, αργά, όλο ζήλια...

Μα η σάρκα το είναι της ορίζει 
αλλιώς, και τ' όσο της αξίζει.

Μα η σάρκα — πόλεμος κι ωχρότης —
αυτή γυρίζει στον εαυτό της 
να καταπιεί το «ευχαριστώ» της.

Μέσα απ' τους δρόμους κι απ' τα χρόνια, 
αχ, πάμε για φιλιά στα χιόνια;

Φυσάει στα μονοπάτια, μόνα. 
Στο γυμνό κόρφο του πευκώνα 
σκέπη δεν έχει απ' το χειμώνα.

Κρυώνει όπου ακουμπάς το χέρι...

Κι εσένα να σε βρεί, ποιος ξέρει, 
αγάπης αίθριο μεσημέρι!

ΑΚΟΥΣΕ, ΟΙ ΦΩΝΕΣ!

Άκουσε, οι φωνές! άκου, τα παιδιά, 
μες στη φλεβαριάτικη βραδιά! 
Κάθονται αγκαλιά στο ξύλινο γεφύρι 
κι ανοιξιάτικο γιορτάζουν πανηγύρι

οι αδοκίμαστες, ψιλές, κι αλαργινές, 
και σαν κοριτσίστικες φωνές...

Τώρα στ' αψηλά, τώρα το παίρνουν ίσια.
— Τραγουδήστε, στόματα χελιδονίσια!

στόματα πουλιά, στόματα χελιδόνια, 
ρώγες άγουρες στης λειμονιάς τα κλώνια, 
στόματα πουλιά και μενεξέδες μάτια 
— και μαλλιά ξανθά, σαν τ' ασταχοδεμάτια.

Μες στην κάμαρα, που ακούω και λαχταρώ 
κι όλο λαχταρώ τραγούδι να χαρώ, 
λες πως έρχεστε —κι ευφραίνετε το νού —
απ' τα πέρατα της γης και τ' ουρανού.

—Άγουρες φωνές, καλές φωνές, ελάτε,
που απ' τα πέρατα το διάστημα μετράτε,
μες στην κάμαρα μου ανοίξατε, θαρρώ
— κιτρολεμονιές και κλάρες στο νερό.

Καλοσύναχτα, καλά παιδιά του δρόμου, 
λέτε εσείς – κι εγώ τι να σας δώσω πίσω; 
Με το στόμα σας να σμίξω το δικό μου, 
και τριαντάφυλλα μια φούχτα να γεννήσω.

ΕΣΤΙΑ

Να οι φλεβαριάτικες οι εσπέρες – θαλασσιές 
– ωσάν και μια φορά... (πήγε δεν πήγε χρόνος;) 
να τες κι οι αστροφεγγιές και οι αστρομοναξιές... 
Γλυκές ώρες, στο έβγα του χειμώνος!

…Ανεμολογούσε η καστανιά 
σε μια πίσω αυλή, σ' ένα πηγάδι, 
σε μιάν αθηναίικη γειτονιά, 
σαν νωρίς γυρνούσαμε, το βράδυ.

Απ' τα σχίνα τ' άγρια, απ' το βουνό, 
μελωμένα δάχτυλα είχε ακόμα·
τις ξερές τις ρίζες, το στεγνό 
μύριζαν τα χέρια της το χώμα.

'Αλαφροκοιμάμενο στο «χτες», 
μας ονειρευότανε το σπίτι· 
άδειο, οι μέσα θύρες του ανοιχτές... 
άδειο – και γεμάτο παραμύθι.

Το παραθυρόφυλλο ανοιχτό 
ξεχασμένο το 'χε από το δείλι· 
κι η έγνοια η πρώτη μου, ν' ανοίξω ν' ασπαστώ, 
μέσα στα θαμπά, το δίφυλλο τ' αχείλι·

κι ως να βάλει εκείνη στα παλιά 
βάζα τα λουλούδια και στα τάσια, 
εγώ να της πάρω απ' τα μαλλιά 
το καπέλο της με τα κεράσια...

ΗΛΙΟΣ, ΤΟ ΜΑΡΤΗ ΜΗΝΑ

Καλώς όρισες, ήλιο του Μαρτιού, 
στα έξω και στα μέσα του σπιτιού! 
Μες στις κάμαρες – του βάθους ανοιχτές –
μεγαλώσαν τα παράθυρα, απ' τα χτες!

Άχνες αλαφριές και φουσκοδεντριές 
ονειρεύονται του δρόμου οι πιπεριές... 
Μάρμαρα χτυπάνε... πελεκάνε... 
Μέρα μεσημέρι... όπου και να 'ναι... 
Δέρνοντας τ' ανώφλια, τα γυαλιά, 
πάσχουν μες στο σπίτι μας πουλιά...

Καλώς όρισες, κι η γνώμη σου η γλυκιά! 
Φέρνεις τ' ακριβά και τα προικιά, 
φέρνεις τον καλό το μήνα, τον ξανθό, 
και το χαμολόι του τ' αγαθό 
– μαλαματικό με τον ανθό;

Φέρνεις κοριτσίστικες φωνές 
και τις μυρωδιές τις αυριανές, 
φέρνεις τις αφόρετες ποδιές, 
φέρνεις και της γης τις μοσκομυρωδιές;

Φέρνεις τ' ακριβά και τα προικιά,
φέρνεις την παλιά αγαπητικιά

— πες μας! — με το λεύτερο το γόνα 
και με τον ξεσκέπαστον αγκώνα,

στο έβγα της και στην απάνω σκάλα, 
με τ' ανήξερα τα μάτια, τα μεγάλα 
και τα γλυκομίλητα — κι ακόμα, 
με τα μάτια ομόγνωμο, το στόμα;

Ναί, και, μέσα στ' άλλα σου προικιά, 
να κι η Λύπη, η Λύπη η παλαιικιά... 
Με την άδεια σου τη μεσημεριανή 
έγινε κι αυτή σα ζωντανή 
κι είναι στο καλό της το θρονί.

Κι είναι αναμεσό μας ζωντανή 
κι είναι η χτεσινή, η παντοτινή, 
που τ' αχνά της χέρια τυραννεί 
και τη ράχη της γυρνά, και καρτερεί 
τα μαλαχτικά σου να χαρεί!

— Έλα, τι σου πρέπει το καλό, 
που άνοιξες το σπίτι μας διπλό, 
ήλιε, τι σου πρέπει να ευφρανθείς, 
για το καλώς όρισες να 'ρθείς;

για το ευχαριστώ, καλέ μου νοικοκύρη, 
θέλεις τα λουλούδια στο ποτήρι; 
Με τα χέρια αυτά, που απάτη τα κεντά, 
κι αμαρταίνουνε στα εγκόσμια τα φθαρτά, 
ταίρια να σου δέσω εγώ τους σωστούς, 
ένα σωρό στίχους γελαστούς;

ΤΡΙΑΝΤΑΦΥΛΛΑ ΜΙΑΝΗΣ ΗΜΕΡΑΣ

Τριαντάφυλλα μιανής ημέρας τ' Αι-Γιωργιού, 
στα κοριτσίστικα τα χέρια ενός παιδιού, 
τριαντάφυλλα δικά σου, και να τα κρατείς, 
σαν ανεπάντεχο καλό μεσοστρατίς!

... Τα πολυδουλεμένα, τριπλοσκαλιστά, 
πολύδιπλα, πολύφυλλα, ανοιχτά! 
— τ' αγέρι τα συγκρούει, τ' αγέρι το ψιλό, 
και για ξεφύλλισμα τ' ανοίγει απατηλό...

Άνοιξη η γειτονιά κι η μέρα ζωγραφιά! 
Πολύ ήταν ν' αξιωθώ παρόμοιαν ομορφιά 
— τριαντάφυλλο το στόμα μου τριανταφυλλί 
τ' άνθια τ᾽ αμαρτωλά στο στόμα να φιλεί.

(Γίνεται να χαρείς τριαντάφυλλα, χωρίς 
τριαντάφυλλο και συ στο στόμα να φορείς; 
Κι αν γεύτηκες ποτέ πιοτό δροσιστικό, 
για στόμα είχες και συ τριαντάφυλλο γλυκό.)

Ποτές τα μάτια μου στα μάτια σου μπροστά 
δε με μαρτύρησαν όσο στα ρόδα αυτά 
— γιατί ήσουν ένα εσύ, μ' αυτά, κι εσύ μαζί, 
και γιατί απάνω τους μεγάλωνες κι εσύ...

Γιατί το μάντεψα, ποιάν είχαν αφορμή 
στο δρόμο οι πηγεμοί, στο δρόμο κι οι ερχομοί, 
τα εύκαιρα γόνατα — για τρέξιμο γοργά —, 
τα εύκαιρα που έπαιζαν τα γόνατα, ζυγά

— στο δρόμο η σ' αψηλό μπαλκόνι αντικρινό —, 
ω αγάπη των δεκάξι μου χρονώ!

ΕΡΑΝΑΝ ΤΟΝ ΤΑΦΟΝ...

Μέσα στο θλιβερό τ' αρμάρι του σπιτιού, 
τα βρήκα τα παλιά κεριά του Πιταφιού, 
τα δυό παλιά, τα κρύα κεριά του Πιταφιού.

Μέσα απ' το θλιβερό το αρμάρι του σπιτιού, 
ξεφλούδισα τα δυό κεριά του Πιταφιού, 
τα σύσμιχτα, παλιά κεριά του Πιταφιού...

... Έτρεμε ως κάτω ο δρόμος ο ανοιχτός, 
το κινημένο πλήθος της νυχτός... 
κι ερχόνταν οι αλαφριές, οι εαρινές, 
«έραναν τον τάφον» οι φωνές,

κι όλο έφταναν απέξω από τα σπίτια 
— και τα κεριά όλο εκαίαν, εκαίαν πλήθια. 
Τα θυμιατήρια, τα ιερά χρυσάφια —
 της ενορίας ερχόνταν τα Πιτάφια...

Μέσα απ' το θλιβερό τ' αρμάρι του σπιτιού, 
ξεφλούδισα τα δυό κεριά του Πιταφιού, 
τα σύσμιχτα, παλιά κεριά του Πιταφιού...

Με τ' αγιάζι και την προσευχή, 
μοιρασμένη μου έφευγε η ψυχή, 
μοιρασμένη σάλευε, καθώς 
έπαιζε ο αθέρας ο ξανθός,
κι όλα τα από μέσα του σπιτιού 
φέγγαν τα κεριά του Πιταφιού, 
τρέμαν απ' τ' αγιάζι του Μαρτιού 
τα κεριά στα μέσα του σπιτιού

κι είχαν έλεος οι όψεις ταπεινό 
των δικών μου γύρω, κι ολονών 
κι έτρεχαν τους γύρους των ματιών... 
οι αλαφρότατες φωτιές των χρυσαφιών.

Έκλαιε η σάρκα —η σάρκα των χεριών —
απ' την τόση δόξα των κεριών!

Μέσα απ' το σκοτεινό τ' αρμάρι του σπιτιού 
ξεφτιλίζω τα κεριά του Πιταφιού, 
παγωμένα δυό κεριά του Πιταφιού.

ΩΡΕΣ ΚΑΛΕΣ...

Μέσα σε μια γωνιάν ηλιού, 
λάμπει ο κισσός, πιο πέρα, 
στεκάμενη στον αέρα 
η ανάσα του περιβολιού...

Μες στο οργανέτο, τα πουλιά 
που θα 'ρθουν, κελαηδάνε 
μια γλώσσα όπου σα να 'ναι 
φιλί — απ' τ' ανθρώπου τα φιλιά.

Ώρες καλές κι ώρες γλυκές. 
Να βγούμε στο μπαλκόνι! 
Καιρός για χελιδόνι 
και για πρωταγαπητικές.

("Αχ, όπου της «αγγελικής» 
οι ρώγες ευωδιάζουν, 
βαθύ μυστήριο μοιάζουν 
τα μάτια της περαστικής.)

Όμως κλεισούρα κι ερημιά 
στού γείτονα το σπίτι. 
Τι βλέπεις στο φεγγίτη; 
Εκεί δεν κάθεται καμιά.

Κάτι απ' τον κόσμο το βαθύ 
θε να 'ρθει απόψε — κι ο,τι... 
Κι αν τηνε λένε Νιότη, 
κι η αμαρτία καλώς να 'ρθεί!

ΝΕΡΟ, ΝΕΡΑΚΙ...

Νερό, νεράκι τ' Απριλιού 
στ' αγιόκλημα του περβολιού: 
ψιλή βροχή τ' Απρίλη, 
σαν τα δάκρυα στο μαντίλι,

αρχίνησες από νωρίς 
και του καλού καιρού βαρείς, 
βαρείς στο παραθύρι 
— να σε πιώ μες στο ποτήρι!

Το χώμα θέλει να σε πιεί, 
λιανοτρεχάμενη βροχή, 
κι εγώ να σ' ανασάνω, 
με το στόμα να σε πιάνω.

Κάνεις απάνω στις ρονιές 
σαν τις σπασμένες βελονιές 
— κι ένα κομμάτι αγέρι 
μια σε πάει και μια σε φέρει.

Είσαι ανοιξιάτικος καημός 
κι είσαι ψιλός κελαδισμός, 
απ' τα μικροχελιδόνια 
που πετούν κι αλλάζουν κλώνια.

Σαν τ' ανοιξιάτικο πουλί 
κάνεις και συ μες στην αυλή, 
μες στα γνέματα, στα κλώνια 
κάνεις σαν τα χελιδόνια.

'Αχνός και κρυφογάλανός 
βρέχει ο ουρανός, βρέχει ο ουρανός... 
και μαζεύεται στο χώμα 
ήλιος που δε βγαίνει ακόμα.

Είσαι, βροχούλα τ' Απριλιού, 
σαν το κορίτσι του σχολειού, 
τραγούδι — να καθίσει 
να τ' ακούσει ένα κορίτσι.

Τον αλαφρό σου το σκοπό 
κι ας είχα στόμα να τον πω, 
να γίνει κι ο δικός μου 
ψιλή δροσιά του κόσμου!

ΜΥΡΙΣΑΝ ΤΑ ΧΩΜΑΤΑ...

Κι όταν ψιλοψιχαλίζει, 
τα βασιλικά ποτίζει. 
Τ. ΜΩΡΑΪΤΙΝΗΣ

Μύρισαν τα χώματα βροχή, 
περασμένα μύρισε η ψυχή.

— Τη θυμάσαι, αλήθεια, τη χρονιά 
στης αγάπης μας τη γειτονιά;
 Όμοιο καλοκαίρι δροσερό 
το θυμάσαι, εκείνον τον καιρό,

τότε, που βρεχόμαστε μαζί, 
από μαγαζί σε μαγαζί, 
κι απ' αυλή κονεύαμε σ' αυλή 
με τ' αποβροχάρικο πουλί,

με το χελιδόνι το πουλί, 
κάτω απ' τη δροσούλα την ψιλή 
και τρεχάλαγες, κάτω απ' τις αριές, 
τις κοντακιανές τις πιπεριές;

Τραγουδούσε η πέτρα απ' τον ηχό 
κι απ' το κοριτσίστικο τρεχιό. 
Κι η ψιχάλα, που έπιανε ξανά, 
ράντιζε τα χέρια σου, γυμνά...

Κατά δω να πάμε η κατά κεί; 
— γνώριμοι μην έβγουν και δικοί!

Κατά δω να βγούμε η κατά κεί;
— το καινούριο τσίτι μη βραχεί.

Στους κοντούς τους δρόμους, μοναχή, 
ζωντανή δε φαίνονταν ψυχή, 
μόνο που — δεξιά κι αριστερά —
της βροχής μας έπιανε η χαρά.

— Έρχεστε, αγεράκια μαλακά 
οι λουίζες, τα βασιλικά! 
Πρασινάδες μύρισες, βροχή, 
κι από χλώρη ανάσανε η ψυχή...

Τέτοιο καλοκαίρι δροσερό 
το θυμάσαι, εκείνον τον καιρό;

Το θυμάσαι, απόβαθα σταλτό, 
που έρχονταν το πεύκο το ζεστό, 
που έρχονταν, ζεστό και νοτερό, 
το γλυκό το μέλι των δεντρώ;

Τον θυμάσαι και τον πειρασμό, 
τον ξερό, το γέρο ποταμό; 
῎Α, πως τις φοβόμαστε (τι λες!) 
τις χυτές κροκάλες, τις πολλές,

τις ορμήνιες του τις αμαρτωλές!

ΤΑ ΤΡΙΑΝΤΑΦΥΛΛΑ ΠΑΛΙ

Του απριλιάτικου, εσύ, του χορταριού καμάρι —
και του χρόνου τριαντάφυλλο με το κλωνάρι! 
με το χλωρό το νύχι, το χλωρό το μύρο, 
και τις τριανταφυλλόρωγες τριγύρω.

Καλορίζικο, εσύ, με της αυγής τ' αγέρι 
και φρεσκοποτισμένο απ' του Θεού το χέρι! 
Στα σιγαλά σου πέταλα, τα διπλωμένα, 
σαν ένας κόσμος ρόδα είσαι για μένα!

Δίπλη στη δίπλη μέσα, ντύμα μες στο ντύμα, 
ροδομαζώχτρα φούχτα, πολύξερο σχήμα  
— σαν το δυσκολομάλαχτο, κρουστό μετάξι, 
δε φοβάται από χέρι η ανέμελή σου η τάξη:

Σκαλισμένο κουφέτο από τεχνίτη χέρι; 
η κομμάτι σαρκός παρμένο με μαχαίρι; 
Κόρφος που παιδιακίσιο στόμα έχει βυζάξει; 
Χούφτα παιδιού που κλειεί πουλί να μην πετάξει;

Άγουρο μάγουλο που λες κι ανασηκώνει 
σπαθί το ματοτσίνουρο, σα ν' αγκυλώνει, 
ή, ρόδο σύννεφο, που σου μοιάζει στο χρώμα 
της πέτρας η καρδιά και το μέσα απ' το χώμα,

τώρα που το διαμάντι δε βολεί να πιάσω, 
κι ως την καρδιά του, θρύψαλα, να το δαγκάσω, 
ρόδα, να μ' αλυσόδεναν σε σας απάνω 
κι εκεί — να μετανιώσω, η να πεθάνω!

ΑΓΟΡΑΣΤΑ ΤΡΙΑΝΤΑΦΥΛΛΑ

Τι πικρός καημός, και καημός ξανά 
τα τριαντάφυλλα τα φετινά. 
Ζήλια και καημό που μου έφεραν αυτά 
τα τριαντάφυλλα τ' αγοραστά, 
τα τριαντάφυλλα τα φετινά, 
όλο και τριαντάφυλλα γκρενά!

Τα δικά μας δε θα τα χαρώ, 
τα κουφέτα ρόδα, ένα σωρό! 
τα μπουμπούκια, προίκα του Μαρτιού, 
τα τριαντάφυλλα κουφέτα, του σπιτιού!

Αχ, νυχτιάτικα, μες στην αγκαλιά, 
μας την έκλεψαν την τριανταφυλλιά. 
Την ξερίζωσαν μες στη σιγαλιά, 
απ' τα χώματά της τα παλιά...

Έτσι που ήτανε ψηλή και δροσερή, 
την ορέχτηκαν οι ξένοι οι φθονεροί, 
την ορέχτηκαν — ποιος να τη χαρεί. 
Ποιος τη χάρηκε; ποιος θα τη χαρεί; 
σε ποιού ξένου σπίτι να χωρεί;

Κι ο πικρός καημός όλους τυραννεί! 
Μα δε γίνεται, κι ο κλέφτης θα φανεί!
Θα 'ναι μάρτυρας τα χέρια του — οι πληγές
για το κρίμα του καταμαρτυριές: 
απ' τα χέρια του το κρίμα του θα βρω! 
Για μελέτησε τους ξένους — και, θαρρώ, 
κάποιος δε μας λείπει από καιρό;

Ρόδο να την πείς, για στόμα πιο πολύ 
— και στο μάγουλο να σε φιλεί; 
ρόδο μάγουλο στο στόμα που φιλεί. 
Με καλόπιανεν από την αυλή, 
κι όλο μελετούσε την καλή 
του σπιτιού τη γνώμη και βουλή.

Μες στη σιγαλιά, μες στην αγκαλιά, 
μας την έκλεψαν την τριανταφυλλιά!

Κι άξιζε χρυσές, χρυσές Πρωτομαγιές, 
άξιζε για μέλισσες βαριές, 
και βραγιές, βασιλικές βραγιές!

Και δεν έχει πιά τριαντάφυλλο γλυκό, 
ροδοζάχαρη για ξαρρωστικό 
και για ξένου αρρώστια ψυχικό. 
Τώρα δεν έχει στεφάνι του σπιτιού, 
μηδέ για προικιό του Επιταφιού.

Αχ και να 'τανε η αγάπη μου η χρυσή, 
κι η ταξιδεμένη μας εσύ, 
αχ και να 'ναι η αγάπη μου, ξανά, 
απ' τα σκότεινα κι απ' τα μακρινά, 
με τ' αγέρι να 'ρχεται ξανά 
— να 'παιρνε τ' αγέρι, όταν κινά!

Β

ΑΝΟΙΞΙΑΤΙΚΟ, ΤΟΥ ΣΧΟΛΕΙΟΥ

Απ' τη μάντρα — δίπλα μας — ολοένα
κράζει ένα πουλάκι... κι άλλον ένα·
και — άξαφνα —γλυκά, σ' έχει νυστάξει 
το πρωινό του Μάρτη μες στην τάξη,

μάλιστα όταν παύει το πουλί 
κι η γαλήνη πέφτει πιο πολλή 
και στο νού σου παίζει κάτι τι 
σα χρυσή κλωστίτσα, σαν κλωστή...

Τούτη η ώρα, γύρω, η ξαφνικιά, 
σαν αρρώστια βάρυνε γλυκιά...

Στην παλιά την τάξη και την ίδια, 
άνοιξη μυρίζουν τα σανίδια, 
τα θρανία, οι αξέβαφτες ντουλάπες 
άνοιξη μυρίζουνε — κι αγάπες...

Απ' τον ήλιο, απάνω στη γραφή, 
βγαίνει το μελάνι χρυσαφί, 
κι ένιωσες — σκυμμένος στο δεφτέρι —
τον ψιλό τον ίδρωτα στο χέρι 
κι ένιωσες, στο χέρι και στο γόνα, 
ν' αγκυλώνει η τσόχα του χειμώνα.

— Κι είναι μέσα στ' άλλα τα παιδιά, 
κι η λιλά η μαρτιάτικη ποδιά: 
σήμερα της τάξης μας η κόρη 
έχει ερθεί χωρίς επανωφόρι.

Και στην ανοιξιάτικη ποδιά 
κάθονται τα ουράνια τα μαβιά 
— έγινε το δίμιτο μετάξι, 
κι ανοιχτός παράδεισος η τάξη.

Κι όπου και τα μάτια σου αν πετάνε, 
κάθε λίγο, απάνω θα πάνε της 
— σαν πουλιά, σε Μάρτη πρωινό, 
που όλον αγαπούν τον ουρανό...

Και — ας μην είχε ο κόσμος άλλα κάλλη, 
παρ' αυτή την τάξη τη μεγάλη, 
παρ' αυτήν τη σκέτη την ποδιά 
με την κοριτσίστικη καρδιά.

Να φορείς του Μάρτη την ποδιά 
και την κοριτσίστικη καρδιά. 
(Μόνο... εμπρός σου ο δρόμος αν τη φέρει, 
πως θα της απλώσεις τέτοιο χέρι;)

ΜΙΑ ΜΕΡΑ ΑΓΑΠΗ

Γύρω μου κι απάνω μου, όλη μέρα, 
σαν αγάπη σήμερα είν' η μέρα. 
Στο πρωτομισάνοιχτο το τζάμι  
— το γλυκό της έρχεται ποτάμι.

Της ογρής της χλώρης η ψυχή  
— χόρτο θερισμένο από βροχή,  
φύσημα από ρίγανη και σχίνο 
κι άρμη μακρινή μαζί μ' εκείνο...

Σήμερα τη χαίρομαι, όλη μέρα, 
σαν αγάπη απάνω μου τη μέρα. 
Γύρω μου γλυκά περιδιαβάζει 
κι όλο το καλό κορίτσι μοιάζει.

Κι όλο το καλό κορίτσι μοιάζει, 
που σε ηλιοπαράθυρο φωλιάζει  
— την αγάπη την παραθυρίσια, 
με κανάρια μακεδονήσια.

Κι είναι η μέρα σα να μου μιλεί: 
— Κοίταξέ με —που είμαι η πιο καλή! 
Κι όπως στις αγάπες σου τις πρώτες, 
παίξε μου κι εμένα γλυκές νότες!

— Να σου πω! —η δεν έχεις καιρό; 
Δεν πειράζει, εγώ σε καρτερώ. 
Στην ανώφελή σου τη σπουδή, 
σε χαιδεύω κιόλας σαν παιδί.

Τούτη η μέρα σαν αγάπη μένει, 
που έμαθε ν' ακούει και να προσμένει, 
μιάν αγάπη που όρκους δε γυρεύει, 
μα κοιτάει στα μάτια — και πιστεύει.

— Κοίτα! τέτοιο φόρεμα μην το είδες 
και στις πιο ακριβές σου κορασίδες 
— μ' αγαπάς; η δεν έχεις καιρό; — 
σαν αυτό που απάνω μου φορώ;

Δες, εδώ: για χάρη σου τ' ανοίγω! 
Μα όχι, μην κοιτάς — και δε θα φύγω. 
Σαν τις άλλες δε θε να περάσω. 
Έχω τόση αγάπη να μοιράσω.

Κοίτα με! Δεν είμ' εγώ σαν όλες! 
Είμ' εκείνη, ανάμεσα στις βιόλες, 
η γοργή, με τα λαδιά τα μάτια, 
στων περιβολιών τα μονοπάτια.

Μ' έβλεπες στο χώρισμα του δρόμου,
με λουλούδια — για το δάσκαλό μου:
εγώ με τις βιόλες είμ' εκείνη 
και με το παιδιάστικο σκαρπίνι,

με την ψάθα αναριχτή στον ώμο, 
για να τρέχω λεύτερα στο δρόμο, 
τη ζακέτα πάνω απ' την ποδιά 
και τα δυό τα μάτια τα λαδιά.

Εχαμογελούσα ειρωνικά 
με τα πρώτα σου «πολιτικά», 
τους στενούς γιακάδες, τις γραβάτες 
με σταχτιά κεντήματα γεμάτες...

Έβγαινες αργά το δείλι, κι όταν 
τα βαριά σου ρούχα δε φαινόταν. 
Σκόνη στα παπούτσια είχες γεμίσει 
(κι όλα ήταν καινούρια μες στη χτίση!).

Κι έβλεπες τον άνεμο με τρόμο 
που εσκονοβολούσε όλον το δρόμο, 
μήπως ο καιρός ήθελε αρχίσει, 
που βάφουν τα σύννεφα στη δύση.

(Σύννεφα μαβιά... Κι η αγάπη πάλι 
δεν είναι σα σύννεφο μεγάλη, 
δεν είναι σα σύννεφο τη μέρα, 
όλο απ' ανοιξιάτικον αγέρα;)

Βιόλες καταπάνω, γαλανές, 
επετούσε η γης, σάμπως φωνές 
— σαν καλοδεχόμενες φωνές, 
δυνατές φωνές κι ημερινές!

(Όλα ήταν πρωτόβγαλτα τριγύρω 
μες στων μαγιοβδόμαδων το μύρο!) 
Μες στων μαγιοβδόμαδων το ποίημα, 
μόνο εσύ ήσουν άχαρος — τι κρίμα!

...Το βιβλίο σου γίνηκε γαλάζιο. 
Και στο κούτελό σου εγώ νυστάζω... 
Κοίτα με – στα μάτια! και θυμήσου... 
Έλα... αλαφροστέναξες. Κοιμήσου!

ΕΚΕΙΝΗ ΜΕ ΤΙΣ ΒΙΟΛΕΣ

Τα μάτια τ' άγουρα, τα μάτια της! κομμένοι 
μενεξέδες – και γύρω απ' το βολβό τους τρέχει 
ημέρα φεγγερή στα μαβιά φορεμένη, 
ημέρα μες στις μέσα κάμαρες που στέκει,

στις μέσα κάμαρες που κατά πίσω βλέπουν 
στον κήπο, το στενό δυό βήματα, με κίτρα 
στον τοίχο, αντικρινές σκεπές που τονε σκέπουν, 
με φούξιες κι ασπεδίστριες, τα σπιτίσια φύτρα, 
τα ήμερα φύτρα...

Τα μάτια της τα δυό! Φέγγουν, σαν τον αέρα 
που άξαφνο σύννεφο πέφτει και τον τυλίγει, 
κι έβρεξε — κι έβαψε μαβιά τριγύρω η μέρα 
— άνοιξη η μέρα — κι έβαψε και δεν ανοίγει.

Ξημερώνει ο Θεός την ημέρα — και να τη!
Του σχολείου τα παιδιά, κι εκείνη πρώτη απ' όλες, 
με την ίσια ποδιά, με τη σάκα στην πλάτη 
— και, μέσα, τα λιλά κουφέτα και τις βιόλες, 
τα ξέβαφα κουφέτα και τις βιόλες.

(Ν' αργήσει το σχολειό, να μη σε χάσω, κρίμα, 
γαλάζια, μισοξέβαφη ποδιά απ' την πλύση, 
μαβί κατεβατό και της καρδιάς μου εντύμα 
που ντύνεται και μοιάζει του σχολειού κορίτσι.)

Ακόμη τη λαλιά δεν ξέρω που της πρέπει. 
Όμως περίχυτη και φωτοδοξασμένη 
να τη! και μες στους άλλους χωριστά με βλέπει 
— όχι στα μάτια· στο είναι μου βαθιά με βλέπει —
και με όλες τις χαρές τη μέρα μου γλυκαίνει.

Κι εσύ, για κείνη απλά μιλάς εσύ, μητέρα! 
σα μάγισσα μιλάς — κι εγώ σε καμαρώνω 
που ορίζει της γλυκιάς αγάπης μου σφαίρα... 
— κι από το στόμα σου τα λόγια της μαζώνω. 
Στο ξένο στόμα εγώ, τα λόγια της μαζώνω, 
και τα κλωσώ, μονάχος μου — να βγάλουν κι άλλα —
τούτα τα μυστικά μου τα μεγάλα.

Κι Απρίλης χαίρεται τις μέρες του —μακάρι! 
'Απρίλης χαίρεται τη Μεγαλοβδομάδα, 
τ' Αι-Γιωργιού, της χρυσής Πρωτομαγιάς τη χάρη... 
Σχόλην η σχόλη φέρνει, κι άλλη στην αράδα, 
κι έχει η καθημερνή της σχόλης το καμάρι.

Μέρες γλυκές, που η μια την άλληνε γιατρεύει! 
Να της μιλήσω; ελπίδα δε χωρεί για μένα... 
Κόσμο στον κόρφο μου πουλιά κι αν ζωντανεύει 
— την ώρα που περνά και με παραμονεύει —
αχ, μα είναι να λαλούν εντός μου καμωμένα!

Με προσπέρασε, χτες, σε μακρινά στρατόνια... 
Στα φύλλα η δύση εσκόρπιζε χρυσές μονέδες, 
καιρός μεσαπριλιάτικος φύσαε στα κλώνια 
κι έπασχεν η ψυχή τα δεκάξι της χρόνια...

Κι από το στόμα της μου 'δωσε μενεξέδες.

ΚΟΡΗ Ν' ΑΓΑΠΑΣ...

Κόρη ν' αγαπάς — κι Απρίλης μήνας να 'ναι, 
κόρη να χαρείς στα μάτια και στο στόμα·
κι είναι τα φιλιά, λουλούδια που μαδάνε, 
μα, αν μαδούνε μια, διπλά βγαίνουν ακόμα...

Δυό καλά πουλιά, δυό μάτια να περνάνε, 
σαν καλά πουλιά, σα χνότα, σαν ανέμοι· 
κι όλο το είναι σου σαν την ημέρα να 'ναι·
βιόλες να γενεί, τριαντάφυλλα να τρέμει.

Κόρη ν' αγαπάς — τ' αχείλι της να σκάζει 
τ' άγουρα φιλιά να σκάζει, τα τραγούδια·
καλορίζικος, που λάχει να συνάζει 
στόμα μια χαρά κι ένα κορμί λουλούδια!

τρεμολούλουδα που φράχτης δε συμπλέχει, 
παρά σε κορμί τ' αψήλου έχουν τη χάρη. 
(Όσο εσύ κρατάς, γεράματα δεν έχει —
νιότη, που άνθισες κορίτσια ένα καμάρι.)

Τ' άσπρο πρόσωπο να σέρνεις με το χέρι 
— κι όλο το κορμί —στ' αχείλι, να χωρέσει, 
σαν τη φράουλα, που ακόμα απ' το πανέρι 
το χορό κρατεί, στού ποτηριού τη μέση...

Κι αν της φθονερής της Μοίρας δεν αρέσει, 
κι άξαφνα αν ιδείς μόνος ξανά πως είσαι, 
βάνε αντίκρυ σου, στην αδειανή τη θέση, 
ένα ολάκερο κορμί λουλούδια στήσε!

ΣΚΟΠΟΣ ΓΙΑ ΦΥΣΑΡΜΟΝΙΚΑ, ΤΗ ΝΥΧΤΑ

Πάμε απ' το σχολειό, πάμε απ' το στενό; 
έλα, σύντροφε των είκοσι χρονώ: 
μέσα στις βραγιές, μέσα στις μοσκιές, 
τραγουδάνε οι «εσωτερικές»...

Το τραγούδι λέει για πεταλούδες 
και για κοριτσίστικες πλεξούδες, 
λέει και για ουρανό με τ' ανθοκλώνια 
και με πλοκαμούς τα χελιδόνια...

Το τραγούδι στέκει — κι απ' αυτού 
πάει στον Επιτάφιο του Χριστού. 
Άκου — σαν κι εκείνες τις βραδιές —
για τον Επιτάφιο ψαλμουδιές!

Τραγουδάνε οι ανήξερες καρδιές 
στις στερνοσχολιάτικες βραδιές.

(Πες πως δε θα κλαίς, πες και θα σ' τον πω, 
πάλι θα σ' τον πω τον άπλερο σκοπό: 
λέει για πεταλούδες, για τρεχάλες, 
για τον ήλιο μέσα στις αγκάλες...)

Και μες στην κρεμάμενη τη χλόη 
σούσουρο γλυκό το χελιδονολόι 
— πλάση μυστικιά, πλάση τρυφερή 
βόσκει την αγάπη τη χλωρή...

Κι άκου — την ακούς με τα κορίτσια τ' άλλα; 
από το ανοιχτό της στόμα, σαν κουφάλα, 
τρέχει το τραγούδι καθαρό, καθαρό, 
σαν τ' άνοστο νερό.

Το τραγούδι — αχ, τ' είναι πιο πολύ; 
στόμα είναι — και κόρφος — και φιλί·
κι απ' την κοριτσίστικη φωνή 
άνοιξαν και τρέχουν οι ουρανοί.

Άκου —την ακούς κι εκείνη με τις άλλες; 
Τώρα ανέβηκαν στις νότες και στις σκάλες, 
άκουσε, και πες μου: άμα σωπάσει, 
θα έχει νόημα δεύτερον η πλάση;

Έλα, πάμε απ' τ' άνεργα τα χιόνια, 
να συνάξομε τα χελιδόνια.

ΑΠΙΑΣΤΟ ΠΟΥΛΙ

Άπλερη σμερτιά του περβολιού, 
μ' αγαπάς, κορίτσι του σχολειού! 
Μ' αγαπάς, κορίτσι, στο παλιό 
και στ' αδιάφορό σου το σχολειό,

άπιαστο πουλί του περβολιού, 
κι άγουρο κορίτσι του σχολειού, 
με τα δυό σου μάτια τα μαβιά, 
με τη μισοξέβαφη ποδιά.

... Ήταν πανηγύρι σχολιανό 
και Σαββάτο βράδυ βοριανό, 
κι έβγαινες ζεστή, σαν το πουλί, 
κι άγγισες απάνω μου πολύ·

κι ήρθαν τα μαγιάτικα πρωινά 
και τα πρώτα χέρια τα γυμνά
— κι απ' το πέρασμά σου το γοργό, 
έβγαλα τριαντάφυλλα κι εγώ!

(Που να πιστευτώ, τίνος να το πω 
το πως μ' αγαπάς και σ' αγαπώ;)

Να χαρείς — με βάνεις στη γραμμή 
να με πας κι εμέ στην εκδρομή;

Θα μοσκοβολάει στην εξοχή 
του γλυκού ασταχυού η χλωρή ψυχή...

να μπορούσα —αχ, άμποτε! — κι εγώ 
στα μαλλιά σου ν' ασταχολογώ 
και γλυκό γαρούφαλο, ψιλό, 
απ' τ' αχείλι σου να ξεκολλώ!

να μπορούσα — δίχως να μας δεί 
κάποιο του σχολειού κακό παιδί — 
να σε πάρω, φόρτωμα αλαφρό, 
και το μάγουλό σου να χαρώ!

μεσ' από την ξέβαφη ποδιά 
να χαρώ μιάν άγουρη καρδιά.

Που να πιστευτώ, τίνος να το πω 
το πως μ' αγαπάς και σ' αγαπώ; 
Μέσα μου καλά δεν το χωρώ·
να το πω στον άνεμο καιρό;

να το πω στο κρύο το γιασεμί 
που αψηλώνει κι άλλη απιθαμή; 
Θα το πω στις δροσογειτονιές, 
να το τραγουδούν οι ομορφονιές.

Μ' αγαπάς και — τίνος να το πω; — 
εγώ όλον τον κόσμον αγαπώ!

ΠΕΤΑΛΟΥΔΑ ΤΟΥ ΣΕΠΤΕΒΡΗ

Γλυκός που μ' εύρηκε μπελάς, 
το κάθε δείλι, όταν σχολάς, 
το παράθυρο να πιάνω, 
μη διαβαίνεις και σε χάνω,

καθώς σκορπίζουν, συντροφιές, 
απ' το σκολειό σου οι ομορφιές, 
όσο γαλαζώνει η μέρα 
στα δεντρά και στον αέρα...

Νιότη κι αγάπη — αχ, και ντροπή! —
τώρα το νιώθω τι θα πεί 
που όλο κι αφορμή λαβαίνω 
στο παράθυρο να βγαίνω.

Ακου· αν δεν είναι για καλό, 
πες το, να σύρω στο καλό·
μα το ξέρω: θα βαστάξει
όσο η φετινή σου η τάξη.

Και ποιος σε το λέει, πως καρτερώ 
για σένα; Μόνο — να χαρώ 
(κι ας καμώνεσαι με κόπο) 
τον αδιάφορό σου τρόπο!

να τη χαρώ τέτοια ομορφιά 
μες στα μαλλιά τα χρυσαφιά, 
μες στη χρυσαφιά τη δύση 
που τ' ανάβει πριν να σβήσει.

Στα δάχτυλά σου (για να ιδώ!) 
έχεις μελάνια, εκεί κι εδώ· 
κι η ποδιά σου, οπού ξεφτίζει, 
ξύλο ανέβαφο μυρίζει.

Έγραψες; Είχες δοκιμές; 
Στον πίνακα έβανες γραμμές; 
Ποια δασκάλα είχε τη χάρη 
στο πλευρό της να σε πάρει;

στο σοβαρό της το πλευρό 
να λες το μάθημα νερό; 
ποια της πέφτει, ποια της πρέπει 
μες στα μάτια να σε βλέπει;

Κι ήβρες, για πες μου! τον καιρό, 
στο διάλειμμα το θλιβερό 
— μες στην τάξη κάνει σκόνη 
κι η φωνή πως μεγαλώνει! —

εκεί που διάβαζες ξανά 
τα φύλλα τα κατοπινά 
κι έλεγες απόξω κι άλλα, 
να με θυμηθείς μια στάλα;

Στην πρόχειρή σου τη γραφή 
κι απ' τ' όνομά μου ένα ψηφί 
να 'χεις βάνει —για παιγνίδι — 
στο χαρτί, για στο σανίδι;

Και μου φυλάς για φυλαχτό 
κάτι από πάνω σου ζεστό, 
τη φουρκέτα, το ρετάλι 
που πετάς απ' το κεφάλι;

Πες μου — κι ας μη σου είναι γραφτή 
χάρη παρόμοια σαν κι αυτή! 
Πεταλούδα του Σεπτέβρη, 
χάρη τέτοια να μη σ' εύρει!

ΤΟ ΚΟΡΙΤΣΙ ΣΤΟ ΠΕΡΙΒΟΛΙ

Κυριακή, δουλειά δεν έχεις, 
και στο περιβόλι τρέχεις. 
Στο περιβόλι μοναχή, 
κόφτεις τα ρόδα απ' τη βροχή.

Σκύφτεις και πάλι απιδρομάς, 
στητή στο γόνα, πολεμάς· 
με τη μέση δώθε πέρα, 
την πατούσα στον αέρα,

και με το φουστάνι κάτου, 
για να φτάνει του γονάτου·
μ' ένα χέρι το διπλώνεις 
και με τ' άλλο ξεριζώνεις,

κι όλο η βροχή σε περπατά 
και το κορμί σου μελετά 
κι όλο κάνει, μες στη χλόη, 
σαν ψιλό κουβεντολόι.

Κόψε από δω, κόψε από κεί, 
σα χελιδόνι στη βροχή. 
Τα σφουγγίζεις απ' το χώμα 
κι απ' του σκούληκα το στόμα.

Τρέχα, μήλο, τρέχα, ρόδι, 
τρέχα κι αγορίσιο πόδι·
σβέλτο γόνα, σαν αγόρι, 
κυνηγάει το μεσοφόρι.

Του περβολιού αγαπητικιά, 
τα χελιδόνια έχεις προικιά 
κι έχεις τα μπουμπούκια σκούφια 
στα χυτά σου τα τσουλούφια.

Κι έχεις στον κόρφο ένα πουλί, 
που όμοια με τ' άλλα δε λαλεί, 
μα λαλεί και σε λιγώνει 
κι ας μην είναι χελιδόνι.

Τρέχα από δω, τρέχα από κεί, 
όπου κι αν πας σε κατοικεί. 
Σαν τη φλέβα που αναβρύζει 
το λαρύγγι του ξεσχίζει.

Κι απ' τη λαχτάρα την πολλή, 
πνίγεις στον κόρφο το πουλί.

Πνίξε στον κόρφο το πουλί, 
γιατ' είν' η γλώσσα του πολλή.

ΤΟ ΚΟΡΙΤΣΑΚΙ ΜΕ ΤΑ ΓΑΡΙΦΑΛΑ

Τρέχεις με τα γαρίφαλα·
ξοπίσω σου, ολ' η μέρα. 
Τρέχεις, με τον αέρα 
οπού σου ανάβει τα μαλλιά.

Στο χέρι σου γαρίφαλα 
— πέτρα όθε βγαίνει αράχνη, 
και βέλο ωσάν την άχνη, 
όπου ένα στόμα ξεκολλά.

Κορίτσι, τι να με κρατά 
να 'ρθω κι εγώ ξοπίσω, 
και να σε κυνηγήσω, 
σαν πεταλούδα στα σπαρτά;

Του γλυκού αέρα είσαι η ψυχή 
που στα λουλούδια ανάβει, 
κι ο 'Απρίλης — που δεν παύει, 
μα ξαναβγαίνει απ' την αρχή.

Τα γέλια σου είναι τ' άνθη αυτά, 
γαριφαλοχειλούσα. 
Και τ' άνθη σου είναι πλούσια 
απ' το κορμί που τα βαστά.

Το χρώμα τους τ' αληθινό 
ντρέπονται να φορέσουν: 
είναι σα για να πέσουν 
— αγγέλοι από τον ουρανό.

Του γλυκού αέρα είσαι η ψυχή 
που στα μαλλιά σου ανάβει, 
κι ο 'Απρίλης — που δεν παύει, 
μα ξαναβγαίνει απ' την αρχή.

Του ποτηριού γαριφαλιά, 
ωραία και στο περβόλι·
μα η ομορφιά σου είν' όλη 
ζερβά, σε κοριτσιού αγκαλιά.

ΚΥΡΙΑΚΗ ΑΠΟΓΕΜΑ

Κάτω απ' τις πιπεριές, κόσμος περνοδιαβαίνει 
κι ο δρόμος, ο στενός μα διάπλατος, φαντάζει 
σάλα βασιλική, την ώρα που βραδιάζει 
με πολυκάντηλα και καθρέφτες σπαρμένη.

Στα σπίτια πέφτει η δύση ωσάν ωραία συγγνώμη, 
στις αγκωνές χτυπάει και στα κατεβατά, 
και τρέχουν απ' τα σύρματα, τα κρεμαστά 
— του πεντάγραμμου νότες— τα σπουργίτια ακόμη.

Τρέχουν κι οι κοριτσίστικες φωνές στο φράχτη. 
Να τες, στα λαχανιά και στα μενεξελιά, 
ορμούνε ομόγνωμες — σα μια φούχτα πουλιά 
που απ' τα κλαριά τινάζουν τη χρυσή τη στάχτη.

Τιρτίρι στα μαλλιά, στο αυτί τα σκουλαρίκια 
— των δώδεκα χρονώνε η προίκα όσο γελά... 
Κι αχ! μια με το στεφάνι, εκεί που τρεχαλά, 
πέφτει με τα δυό γόνατα στ' άσπρα χαλίκια.

Μόνο απ' το κυριακάτικο το καφενείο 
εσύ 'σαι που δε φάνηκες, κορίτσι, ακόμα 
που της μέντας το χνότο μύριζες στο στόμα, 
και το σχολιάτικο στο ρούχο σου θρανίο,

εσύ με τ' αχνά δάχτυλα, μια χλωμή σκάλα 
νότες — τα μελαψά κι ανάστροφα στη μύτη 
— που όσο να τα ξεπλένεις, μυστικά, στο σπίτι, 
του μελανιού τα βάφει, σα λουλούδι, η στάλα,

με τ' αλαφρό, ανυπόταχτο, τ' άπιαστο χέρι, 
που απ' το πηχτό κολλάει της πιπεριάς το μέλι 
και να πιαστεί από μένα ταπεινά δε θέλει, 
φρόνιμα να διαβούμε ανάμεσα απ' τ' ασκέρι.

Σ' αναθρέψαν τα ξένα χέρια κι οι υπερέτρες 
εσένα· κι οι έμπιστές σου οι άλλες, ντροπαλές, 
εσένα τ' άπρεπα σ᾽ ορμήνεψαν να λες, 
τ᾽ άπρεπα χωρατά να λες, να πετάς πέτρες.

'Από μικρό παιδί σ' αφήναν, και μονάχη 
καθόσουνα· αψηλά τα πόδια σου πατούσες, 
στην καρέκλα ανέβαζες τις δυό πατούσες 
κι ανέμελα στην άλλη εστύλωνες τη ράχη.

Άτεχνο, κι αλαφρόδετο, γλυκό φουστάνι 
—γλυκό κι αλαφροφόρετο σε άπραγο σώμα 
κι απ' αγκάλες αζάρωτο φουστάνι ακόμα —
στο καφενείο του δρόμου απόψε δεν εφάνη.

Νυχτώνει. Ένα παράθυρο πιά δεν ελπίζει·
και κι ο κυριακάτικος στρατιώτης έχει φύγει. 
Ο αγέρας μες στο δρόμο διάδημα μυρίζει. 
Διάδημα τ' ανατολικό φεγγάρι ανοίγει.

ΚΑΛΩΣ ΟΡΙΣΑΝ ΤΑ ΝΙΑΤΑ...

Καλώς όρισαν τα νιάτα 
με τον ήλιο μες στα μάτια! 
με το φίλημα στα χείλια 
και τα μάγουλα τα μήλα.

Με το μάγουλο σα μήλο 
για τον ακριβό τους φίλο 
και με τις χλωρές αγκάλες 
την αγάπη, στις αγκάλες!

Μου τηνε σκορπάνε χάμω 
—και τι να την πρωτοκάμω;—
και με λίγα παρακάλια, 
ρίχνουν και στα προσκεφάλια.

Ρόδο στο προσκέφαλό μου, 
έλα κάτσε στο πλευρό μου! 
Κι έννοια σου, και θα βαστάξει 
λίγο φόρτωμα μετάξι.

Κι είν' η κάμαρα γεμάτη 
απ' τον ήλιο στο κρεβάτι 
κι απ' τις άκριες το σεντόνι 
το λουλούδι ξεφυτρώνει,

το τριαντάφυλλο κι η βιόλα 
και το κρίνο πρωτ᾽ απ' όλα 
και τα χέρια μου αναδεύω 
και το γύρο τους χαιδεύω.

Να 'τανε πηλός τ' αγέρι 
—θα 'χα το πιστό σου ταίρι!—
την εντέλεια σου να πάρει 
και του τρόπου σου τη χάρη!

Στάσου, νιότη, στο πλευρό μου, 
και μαγιάπριλο του δρόμου·
κι η καρέκλα θα βαστάξει 
λίγο φόρτωμα μετάξι.

Σ' έφερε καλό τ' αγέρι 
σαν πουλί το μεσημέρι, 
σαν πουλί κοντά στη βρύση 
που φοβάται να καθίσει.

Κάτσε και πολύ δε θέλει, 
κι η ψιχάλα σαν το μέλι· 
τους πανσέδες θα μουσκέψει 
κι απέ θα καλοσυνέψει.

ΕΠΙΜΕΤΡΟ

Είσαι σα φέξη φεγγαριού 
στη στέγνα, εσύ, του Γεναριού, 
σα φεγγάρι, σαν αστέρι, 
βγαίνεις μέρα μεσημέρι.

Κρυφά απ' τον κόσμο σ' αγαπώ 
κι 'Αγγελικούλα θα σε πω 
Σ' αγαπώ, καθώς τ' αγόρι 
που σου γνέφει από τη χλώρη.

Αγγελικούλα, κρύο νερό, 
δώσε τ' αγγέλου σου νερό, 
δώσε τ' αγγέλου σου ουρανό, 
ματόφυλλό μου γαλανό.

Κι έχει τ' αγέρι που περνά, 
κάτι από μάτια γαλανά... 
Πέρασες και πας σαν ξένη, 
πρασινάδα φορτωμένη.

'Αγεροσύννεφο ξανθό, 
με τον αγέρα σου μεθώ. 
Φέρνεις ρόδο, φέρνεις βιόλα 
απ' τα δροσοπεριβόλια.

Κι εγώ; στον κόρφο το ζεστό, 
μια πέτραν άκληρη κρατώ. 
Να την είχα τέτοια χάρη, 
τέτοια ρόδα στο κλωνάρι!

Σου παίρνω τ' άνθια, αν αγαπάς, 
μα με τον κόρφο που τα πας: 
με τον κόρφο σ' τ' αγοράζω, 
να τα βάνω μες στο βάζο.

Στ' αχείλι πίνεις το κορμί 
κι όλη τη γης στο γιασεμί: 
όλη η πλάση μες στο βάζο 
— να τηνε σφιχταγκαλιάζω.

ΑΝΤΙΚΡΥ ΣΤΟΝ ΚΗΠΟ

Τι νύχτα ημερινή στον κόσμο! από λιθάρι 
λιθάρι, μες στο δρόμο, να βγω να ξεκρίνω... 
Βιολέτα μοναχή, στο δρόμο, το φεγγάρι. 
Κι αγέρι σιγανό φυσά από μαντολίνο.

(Κι είναι σαν τ' όργανο, που ημέρα μεσημέρι 
τα σπιτικά πουλιά στα κλουβιά ξετρελαίνει· 
γυμνή καρδιά είναι τούτο που χτυπά, όχι χέρι! 
γυμνή καρδιά, απ' το στίχο μας για πάντα ξένη.)

Κι ακρινά στον αντρέ, χλωρός κάθεται τοίχος, 
από φύλλα, από αγκάθια, τοίχος και φεγγάρι 
— βέργες πίσω απ' τις βέργες, κι όλο βέργες, δίχως 
σειρά και ξεπλεγμό, κλωνάρι, άλλο κλωνάρι,

κορμός κρύβει κορμό, κι άλλος πιο πίσω στέκει, 
κλωνιά, ριχτά έναν κύκλο, από κορμό τριγύρω, 
ξερά κλαδιά αγκαλιές, μύτες χλωρές παρέκει, 
κι αγκάθια, και φεγγάρι, γιασεμιά, και μύρο...

Να, η πύκνα ομίλησε, με τ' αγεριού τα χνότα, 
στα πίσω του αλλουνού σπιτιού, ο κισσός σαλεύει 
— αγκάλη που έζωσεν αγαπημένα νώτα, 
κι αχείλι, οπού σ' αυτί και σε λαιμό κατέβη...

Μονάχος μου — κι οι γλάστρες στα πεζούλια απάνω 
κι η στενή τούτη η πλάση, αντίκρυ μου, η χλωμή 
μια να την κατοικώ και μια να τηνε χάνω, 
να χάνομαι απ' αγάπη κι από γιασεμί...

Γ

ΕΝΑ ΚΟΡΙΤΣΙ

Καλησπερίζει, δίνει το χέρι, 
μιλεί — από μέσα της το ξέρει. 
Στιγμή, γύρω, δεν απολείπει 
η πικρή χάρη οποιανού λείπει...

… φυσούσε, κι έσταζαν τα θάμνα 
νερό τρεχούμενο, κυκλάμινα... 
ήταν πολύ το χαμομήλι, 
και το παραμύθι στα χείλη...

τα χλωμά μέλη, που εσαστίσαν, 
τα δάχτυλά του εμελετήσαν· 
… ήταν η ώρα η πρώτη ακόμα, 
που η σάρκα κλαίει κάτω απ' το στόμα.

Σε θαμπά οργώματα, χαράκια, 
χωρίζαν τα γυμνά κοράκια, 
ο σκύλος, ο άβλαβος, ο ξένος, 
το δρόμο του έβοσκε θλιμμένος.

…Στο μοιρασμένο της κοιτώνα 
μεστή είναι αγάπη και χειμώνα. 
Κρεμά τις κάλτσες, κρεμά χώρια 
και τα λινά τα μεσοφόρια:

σειρά οι ραφές κι οι θηλιές ταίρια, 
απ' της μητέρας της τα χέρια! 
αλαφριά σκέπη, μάταιο σχήμα 
για ευχή, για φυλαχτό από κρίμα...

Κι απ' του είναι της το ανίδεο βάθος 
σε δάκρυα τρέχει, όλο, το πάθος.

ΓΙΑ ΜΙΑ ΓΥΝΑΙΚΑ ΜΕΛΑΧΡΙΝΗ

Κοχύλες τα μαλλιά, κάστανα μαλλιά, 
φούχτες τα μαλλιά ως την τραχηλιά, 
γούβες και σκαφές, πιασμένες με τη χτένα, 
φούχτες τα μαλλιά, στη μέση μοιρασμένα, 
φλούδια όπου το φέγγος κατοικεί 
και που τα μασούν τα χέρια, για βοσκή.

Ένα γίνονται η ανάσα μου κι αυτά: 
γλυκομίλητα, ασκαντάλιστα μάτια πιστά, 
μάτια πιο πολύ στο στόμα που μιλάνε 
κι απ' το στόμα λες με την ανάσα πάνε, 
πάνε πιο βαθιά απ' ανάσασμα, και πιο 
μέσα μου — για να τα καταπιώ.

Στόμα να το πω; μάτι πιο πολύ; 
Μέλι απάνω του κι η γνώμη κι η βουλή, 
στόμα σαν το φρούτο το πηχτό, 
χωριστό στη μέση κι ανοιχτό, 
στόμα σα σχισμένο οπωρικό, 
κόκκινο σα βύσσινο γλυκό!

῎Ακρα δάχτυλα και του καρπού σφοντύλι, 
κόμποι κέρινοι, χαριτωμένες μύτες 
— δόξα των χεριών! (τι χάρη έχει τ' αχείλι 
που σας μελετάει απάνω ως στους νωμίτες!)
τι χαρά στο αχείλι αυτό που μελετά 
τ' ανοιχτά σας τα κατεβατά!

'Απ' τ' αχάραχτα τα χέρια, τα γυμνά, 
κάτι απ' των νερών το πέσιμο κρεμνά· 
κι απ' τον κόσμο, οπόθε τα περνά, 
τα δυό χέρια αυτά τα ημερινά, 
μες στον κόσμο εδώ τον πνιγερό, 
περπατούν τη χάρη των νερών.

Των ματιών η ευχή, της τέχνης η μελέτη! —
 Καλέ περαστικέ: στάσου καμάρωσε τη! 
Άνεμος γλυκός, του κόρφου της χαρά, 
καταπάνω της φυσάει, καμιά φορά, 
και της φορεσιάς της τυραννεί 
τ' άσαρκο, τρεχούμενο πανί...

— Ξέρεις (δεν μπορεί! το ξέρεις) που αγαπιέσαι, 
πιο βασιλικά κι από τις πριγκιπέσες; 
ξέρεις που αγαπιέσαι απ' όλες μοναχή, 
που αγαπιέσαι σάρκα και ψυχή; 
Ναί, τα ξέρεις όλα — κι απορείς 
τόσο πλούτος πως και το χωρείς!

Γιατί με το νού, δεν τα κατέχεις τα όσα 
τα όσα που λαλείς με της σαρκός τη γλώσσα! 
Τι είν' ο νούς σου εσέ κι ο λόγος και τ' αχείλια; 
Έχει στόματα και κράζει εκείνη χίλια! 
Μα είσαι ανήξερη και δεν είναι δικό σου 
τ' ο,τι ανιστορεί η γλώσσα της σαρκός σου!

Το κορμί σου, γλώσσα εκείνο μοναχή, 
στέκεται έτοιμο, και σαν ακέρια ευχή·
τρέμει, ακέριο ευχή, τρέμει, ακέριο αφή, 
στέκεται στα νύχια, στην κορφή... 
— δόξα να την πω, για απελπισία; 
Εγώ της σαρκός σου ακούω τη σημασία!

ΑΥΤΗ ΠΟΥ ΠΟΡΕΥΕΤΑΙ ΠΡΩΤΗ

Κρεμάμενη αλαφρά στη σφαλερή της μέση, 
στο δρόμο, πίσω εγώ κι εκείνη εμπρός πηγαίνει, 
και στην περπατησιά, παρόμοια αλλάζει θέση, 
που η μισή ξεκινά κι η άλλη μισή απομένει.

Το ανέβαθο μετάξι να χτυπιέται ακούει 
μέσα του, το εύκαιρο κορμί που περισσεύει: 
πως δε χωρεί καμώνεται και το συγκρούει, 
κι ύστερα αποτραβιέται μέσα, και χωνεύει·

πηγαίνει το μετάξι κι έρχεται, ζαρώνει, 
κι εντός, το ευκολοδιάβαστο σχήμα δουλεύει·
μια γίνεται, μια λύνεται, δένει και λιώνει, 
κι όλο και, λες, λαθεύει, κι όλο κι αληθεύει

κι οι αράδες οι αλαφριές μεταλλάζουν ολοένα, 
κι ευκολοχώριστες, σκοντάφτει η μια στην άλλη, 
κι ευκολοσύναχτες, και πάλι γίνονται ένα, 
και ξαναρχής στον τόπο τους έρχονται πάλι.

Στο κορμί της περνούν της φτέρνας της οι χτύποι, 
κι ο γοφός αποκρίνεται κάτω απ' τη ζώνη: 
ζυγώνει, απιδρομάει —μια σώνεται και λείπει, 
μια στους αρμούς του σύγκορμος σφιχτά μεστώνει.

Μελετάει το κορμί και κλώθει και ξεπλέχει, 
κύκλους συγκρούει παράταιρους, και τους χωρίζει· 
το κύμα που κινά και τηνε περιτρέχει, 
τρέχει και μες στον κόρφο της κατακαθίζει.

— Πλούτος του δρόμου κι ολωνών, πλούτος μου εμένα... 
με το νού μου σε φέρνω σχήμα της απάτης· 
κι ευκολοσκόρπιστα, κι ευκολοσαστισμένα, 
τ' αχείλι μου αναλυούν τα μελοδάχτυλά της...

Κρεμάμενη αλαφριά στη σφαλερή σου μέση, 
περαστική σε χάνω κιόλα όπως σε βρήκα. 
Τι καλό να σου λάχει εσένα; Μα αν σε αρέσει, 
τούτους τους λιγοστούς πάρε στίχους για προίκα!

Μεγάλη, αληθινή — και πάει — απάνω ως κάτω! 
και μες στη φούστα της — στον άνεμο καιρό —
 ακούει, μια το δεξί και μια το αριστερό, 
από μέσα διπλόν το γύρο των γονάτων.

ΤΡΙΑΝΤΑΦΥΛΛΟ

Μοιρασμένη λες με το νερό, 
που τ' αφήκε χάμω, σα φουστάνι, 
εν' αγριοτριαντάφυλλο χλωρό 
μοιάζει, που λυγάει απ' το κοτσάνι.

Σαν κοτσάνι σπάζει, στα μισά, 
το κορμί... Αφογκράστηκε με τρόμο... 
και συρμή ροδόφυλλα χρυσά 
τρέχουν τα μαλλιά της απ' τον ώμο.

Ίσκιος μαλακός το χτυπητό 
το πυρρό της χρώμα το 'χει κόψει. 
Δίνει, σα να λέει «ευχαριστώ», 
στο γλυκό τον άνεμο την κόψη.

Τον αγρό τον κόρφο της, πιστά 
ρόδον εκατόφυλλο αναπλάθει 
μάγουλο εκατόφυλλο, πετά 
και το ματοτσίνορο — τ' αγκάθι.

ΣΑΒΒΑΤΟ ΒΡΑΔΥ

Σαββάτο — η ώρα του ζητιάνου. 
Όμως στο μάταιο της φωνής 
απ' τ' αψηλά τα σπίτια πάνου 
δεν αποκρίνεται κανείς.

Μέσα στην αρχοντιά του τόπου, 
μέσα στην ώρα τη χρυσή, 
ανθρώποι — δεν ακούνε ανθρώπου; 
Κανείς. Μονάχα εγώ. Και Συ.

Με βλέπεις. Πριν να φύγει ο ξένος 
μόνο απ' την τρύπα μου έχω βγεί, 
εγώ, ο παλιός σου ο αδικημένος 
κι η καταφρόνια σου κι η οργή.

Ναί, της σοφίας σου την εντέλεια 
δε βρέθηκε άλλος να πονεί 
— που την εμπαίζουν τα κουρέλια 
κι αισχρή πληγή την τυραννεί.

Κι αν είναι όλο το πλούτος που 'χω 
μόνο η αγάπη μου η θερμή·
όμως στο ανάξιο μου το ρούχο 
βρίσκεται ακόμα μια δραχμή.

Μεθύστακας; Χασισοπότης; 
Δεν τονε κρίνω. Και με τι; 
Και μένα το κρασί της νιότης 
μ' έκαμεν άνεργο ποιητή.

Κρίνε με εσύ. Μα ο ξένος θα 'χει 
ζεστήν ως αύριο το πρωί 
στο νηστικό του το στομάχι 
τη χωνεμένη Σου την πνοή.

ΝΙΟΝΥΦΗ

The ring is on my hand, 
And the wreath is on my brow. 
POE, «Bridal Ballad»

Το δαχτυλίδι στο δεξί. Στο μέτωπό μου 
τα στέφανα. Αγκαλιές η λεμονιά που βγαίνει 
στον κόρφο μου. Κι η δόξα, αντίκρυ μου, του δρόμου! 
του δρόμου, που ανοιχτός στη μοίρα μας παγαίνει.

Ποτάμι, αντίκρυ, χύνεται το παραθύρι·
αερολογούν τα φύλλα κι ησυχία δεν έχει 
(που ακολουθά το φύσημα και δεν αντέχει) 
το σχήμα το πολύτεχνο κι οι άπιαστοι γύροι.

Τόσα τρίστρατα να 'ναι — και δεν τα 'χα μάθει; 
Πως πλήθυναν οι δρόμοι κι οι αγκωνές εμπρός μου! 
Ετούτος ο καιρός κι ο τόπος δεν μου εστάθη, 
κι οι απλές, οι ημερινές, σερτές φωνές του κόσμου...

Αχ! Σα να 'ταν τριαντάφυλλα ν' αναστενάξω! 
Με των εννιά χρονώ τ' ανάσασμα ανασαίνω. 
Τη ζωή που έχω γευτεί, ξανά μεταλαβαίνω, 
σε κόμπο ωσάν να μπόρεσα να τη συνάξω!

Μα να, η αφή τ' ακούει... σαλεύουν, ζωντανεύουν, 
κινάνε κατά με, ξαμώνουν να με φτάσουν, 
τα νηστικά τα δάχτυλα παραμονεύουν 
την προκοπή του κόρφου μου για να μοιράσουν.

Κι έξαφνα, σ' ανασπώ της λεμονιάς λουλούδι, 
τα πέπλα μου συγχύζω, κατελώ την τάξη, 
το τούλι το κρεμάμενο και το μετάξι 
— του κορμιού του χλωρού τρεχούμενο φλούδια —,

και τώρα, σα λουλούδια, ανέσπαρτα και μόνα, 
από χάμω, απ' τα πέπλα μου που έχω απορίξει, 
σα ρόδα ανασηκώνω σε βωμού κολόνα 
τον κόρφο το στεγνό, που είναι σ' ακμή ν' ανοίξει!

Ωσάν δυό φούχτες ξέσκεπα ρόδα που ορίζω, 
του κόσμου μοιρασιά τις αγκάλες μου ρίχνω, 
το είναι μου μαρτυρώ, το κορμί μου κηρύχνω! 
Με τα χέρια μου εγώ τους κόρφους μου χαρίζω...

Χαρά της ομορφιάς! Χέρια ανοιχτά κι αγκάλες! 
Λαμπάδα ανάμεσα στα δάχτυλα που τρέχει, 
κι οι κόμποι τους μεμιάς μελώνουν απ' τις στάλες 
— παρόμοια κατ' αυτόν κινώ, που με κατέχει.

Κινώ — κι όμως η ανάσα μου έλειψεν ακέρια, 
κι άσαρκη καταντώ, μεμιάς, βουλή του ανέμου. 
Αχ, πρόφτασε, καλέ μου, αρραβωνιαστικέ μου! 
Πρόφτασε, αγάπη μου, και πάρε με στα χέρια!

ΒΑΚΧΙΚΟ

Au lieu d'un habit vain, elle a un corps!
MALLARMÉ

Του σπιτιού χαρά, χέρια γυμνά της κόρης 
— χαρά που άρχιζες και θάμα που επροχώρεις —
πλούτος των γυμνών, χαρούμενων χεριών 
που φορούν το φέγγος άφαντων κεριών, 
φέγγος των χεριών που τρέμουν σαν πανιά, 
ξέχειλα πανιά σε ασύχαστα σχοινιά 
— φέγγουν κι οι ώμοι της των είκοσι χρονώ, 
φέγγει η κάμαρα το φως το ανθρωπινό!

Τρώει τα δάχτυλα η θηλιά και τα δαγκώνει 
και τα μετάξια αργούν που τα ξεθηλυκώνει 
τ' αδέξιο χέρι. Μ' άξαφνα, στη στερνή ζώνη, 
λύνεται της θηλιάς και των νυχιών η αμάχη! 
Και το χιτώνι της παρακυλάει στη ράχη, 
κυλάει, την περιχά και σέρνεται να πέσει, 
όμως σκοντάφτει αυτού και κρέμεται απ' τη μέση, 
και κοντοστέκεται και δεν κινά πιο πέρα, 
και να, εξημέρωσε σαν όταν βγαίνει η μέρα! 
κι έφεξε μονομιάς της εντέλειας το σχήμα 
κι εξημέρωσε – καθαρή σαν το κρίμα. 1

Μα ουδ᾽ αυτού δε στάθη για πολύ,
και παράπεσε κι ως το στερνό σκαλί 
και συνάχτηκε το σιγαλό χιτώνι 
στον αστράγαλο σωρός, σα φούχτα σκόνη, 
κι η τρεχούμενη στις φτέρνες ήρθε η σκέπη... 
—Τώρα το κορμί το ολάκερο με βλέπει!

Τώρα ανέβηκε και στάθη σε γραμμή 
κι όλο αψήλωσεν απάνω το κορμί! 
κι η ανεπάντεχη που φανερώθηκε όψη, 
κάθε βούλα του κι αράδα του και κόψη! 
κι έφεξε, απ' τα νύχια ως την κορφή, 
μες στη δύναμή του την κρυφή, 
με την πρώτη του δεμένο την αρχή 
και με την αντρίκεια του ψυχή!

Η ευκολόριχτη στις φτέρνες πήγε η σκέπη 
κι όλο το κορμί μεγάλωσε, και βλέπει! 
Βλέπουνε κι οι ακμές κι οι γύροι του κι οι μύτες, 
και τα γόνατα κι οι αγκώνες κι οι νωμίτες, 
μάτια εγίνηκαν και βλέπουν — άλλα τόσα 
στόματα — λαλούν τη βάρβαρή τους γλώσσα, 
κι όπου αρμός, καρδιά χτυπά και καρδιοχτύπι. 
Του ματιού ο βολβός και τι με τούτο αν λείπει.

Μάτια ανώφελα, κι η αχτίδα που σας κρούει! 
Η ράχη η τυφλή ακαρτερεί κι ακούει, 
σκύφτει κι υπακούει και πάσχει να περάσει 
η τρεχούμενη η αφή να τη διαβάσει, 
οι άπιαστοι οι αρμοί παίζουν, απάνω κάτου, 
παίζουν στο από μέσα του γονάτου...
'Από φίλημα τα μέλη μαθημένα
τρέμουν απ' το γόνα ως τον αυχένα!

Αχ, και ποιος βολεί, και ποιος να το θελήσει, 
με τ' αληθινό φιλί να σας φιλήσει; 
ποιος να σας ξοδέψει, ποιος να σας χαρεί, 
άβαθοι, σωρό της ύλης θησαυροί; 
Αχ, και πως βολεί, προτού να σας αγγίξει, 
να μη μέλωσε το στόμα και να πήξει 
— να ξεριζωθείς, σαν τρίβολος κακός, 
γνώμη αγύριστη και πείσμα της σαρκός; 
Ποιος να σας γευτεί και να σας μεταλάβει; 
Μην είναι να πιείς κι η δίψα σου να παύει; 
Δεν το δύνεται κανένας να σας πάρει! 
Είστε το νερό το μάταιο, το φεγγάρι...

— Στίχοι ίσαμ' εδώ, αχ, ξέρετ᾽ εσείς 
πόσο είν' η τιμή σας περισσή, 
ρίμες και τσακίσματα και γύροι, 
στίχοι να σας πιώ μες στο ποτήρι, 
ξέρετε καλά με τι είν' αγορασμένη 
τούτη η υστερινή η χαρά που με λαβαίνει!

Τώρα, στα φιλιά κείνα, που ζούνε ακόμα, 
τώρα στα φιλιά ρίχνω χώμα και χώμα 
— ζωντανά φιλιά που τ' αρνιέται το χώμα —
στα στεγνά φιλιά με το πηχτό το στόμα.

Στίχοι ίσαμ᾽ εδώ, αχ, ξέρετ᾽ εσείς 
πόσο είν' η τιμή σας περισσή
Έγνοια και καημός! Για πέστε τ᾽ είν' αυτό;
Είστε τάχα εσείς το ακέριο μου γραφτό, 
για μην είσαστε το νόημα κι ο σκοπός μου, 
τούτης μου της ζωής το νόημα — και του κόσμου;

ΟΜΟΡΦΙΑ

Τ' αδιάφορο μετάξι, θάλασσα χυτή, 
του γονάτου την κόψη αναίσθητα ξεγράφει·
τ' άνθια τον κόρφο κρύβουν κι άλλο δεν κρατεί 
για προίκα του κορμιού απ' της κόμης το χρυσάφι.

Γύρω, ψυχή. Η γυαλένια η θύρα, η μεσιακή, 
μισοανοιχτή. Κι Εκείνη, ολόρθη, στον καθρέφτη 
— και βγαίνει από το τριαντάφυλλο, που κατοικεί, 
κι απ' τα μαλλιά ως τις άφαντες τις φτέρνες πέφτει.

Κόρη; όχι πιά· γυναίκα; ουδέ· διπλά χλωμή 
απ' τις λαμπάδες που έβαφαν το πρόσωπό σου!... 
Έλα, δείξε, Ομορφιά, το υπέρτατο κορμί 
ξεχωριστό απ' τα πέπλα σου — και φανερώσου!...

Κι εσέ — ο καλός της— πιά δε σε βασκαίνω, ακούς; 
ευκολοπίστευτε! το θάμα ετούτο κλείσε 
κάλλιο από εμέ, αν μπορείς, σε κύκλους μαγικούς! 
Φίλος — δε σε φθονώ, η εχθρός, κι όποιος κι αν είσαι!

Της ομορφιάς μια φούχτα τα χρυσά πουλιά 
πάνε αστραπή και πέταξαν κατά τα ουράνια... 
κι αν θες να βρείς ξανά της ομορφιάς φωλιά, 
σ' άλλα τις φτέρνες σου όρθωσε κορφοστεφάνια!

Στέκει η ψυχή στα νύχια —ακούς; — και στα φτερά!
Κι εσύ, έχεις της σαρκός το χορτασμό που θέλει. 
Τ' ορέχτηκες, τ' απόχτησες — κι απ' τη φθορά 
κανείς πιά δε σ᾽ το παίρνει — ακούς; — και μη σε μέλει...

Δέσε τα χέρια σου στο γόνα της χαλκά
— μα άφαντη καταπάνω αυτή θα φύγει πάλι: 
της σαρκός πείσμα· πείσμα κι η άλλη — σε ανικά·
και πέτρα κρύα μονάχα σφίγγεις στη μασχάλη.

Καθώς στού κυνηγού τα πόδια το σκυλί 
τιμωρημένο κλαίει το αβόλετο κυνήγι, 
παρόμοια στης σαρκός θα κλάψεις το σκαλί: 
χάνεσαι, απιδρομάς — ν' ανοίξει· δεν ανοίγει.

Τα ρόδα βόσκησε απ' τη ρίζα — να γευτείς 
της αφής σου τη δίψα και το παρακάλι, 
βόσκησε· θα 'ρθει κι η ώρα να καταραστείς: 
σε πλάνεσαν, σε πρόδωσαν — κι η στράτα είν' η άλλη.

Κι άξαφνα, αυτός που τρέχει ο κόρφος, ποταμός, 
κι οι γύροι, κι οι καμάρες κι η έπαρσή σου ακέρια, 
άξαφνα, πριν καλά το νιώσεις — σπαραγμός: 
ροδόφυλλα όλα κύλησαν στα δυό σου χέρια!

Και τότες; Δίπλωσε τα χέρια της σταυρό 
κι ο,τι εκατοίκησες, γόνα, αγκαλιά και στόμα, 
βάλε το, χάμω, βάλε το αγκαλιά στ' ογρό
μοιρασιά να το χαίρεσαι στ' αγρό το χώμα...

ΟΡΦΙΚΟ

Φράχτης ξύλινος, παλιού κισσού αντιστύλι, 
και σε στοίβα λιθάρια (εκεί που δε θαρρούσες 
μια ψυχή ζωντανή) παιδί, κι έχει στα χείλη 
όργανο, και κρεμάει ανάερα τις πατούσες, 
λιγνές πατούσες.

Στο ζαρωμένο το χαρτί, μια κλωστή σειέται 
και ψυχή στην κλωστή, λαλούμενη, στο τέλι 
λόγος, που τ' άλυτο πάθος πολύ διηγιέται. 
Κάνεις κακό, αγαθό παιδί, μα τι σε μέλει; 
αχ, τι σε μέλει;

Κι ο λόγος κι ο λυγμός τυραννιέται στις νότες, 
σε μια φούχτα μαβί χαρτί μια τρίχα τρίζει... 
Παίζε, αγαθό παιδί, τις ρίμες σου τις πρώτες, 
κι ας φεύγει όποιος πολύ πονεί και δεν τ' αξίζει 
— και δεν τ' αξίζει!

Φεύγει στα δυό η φωνή μας σα φωνή στο χιόνι: 
είναι το διάστημα πολύ, που ως να βγεί θέλει. 
Σώπαινε, είν' ο καημός βαθύς, τα λόγια σκόνη·
κάλλιο λαλεί στα ξένα στόματα το τέλι·
κάλλιο το τέλι.

Κι ανασέρνει η γυμνή, τ' ακούς; τρέμουσα τρίχα 
σέρνει το είναι της γης, το χώμα, και το φύλλο! 
Πουλί μες στην καρδιά της πέτρας και στην ψίχα 
βαθιά, κινάει πουλί, στο χρυσό μέσα ξύλο, 
πουλί στο ξύλο!

Και σ' εμέ (που όσο δυό χειμωνιές, τόσο, αλήθεια, 
το χρυσό τούτο μάκρος και το αγέρι τρέμω, 
που απ' τα νησιά όλο πνέει στα λαμπρά ξερολίθια 
— αρμύρα νοτερή, γνώμη γλυκιά του ανέμου), 
σ' εμέ, φωνή άξαφνα πετιέται μέσαθέ μου, 
να κράξω στους καλούς περαστικούς: «Βοήθεια!».

Μα ψυχή ζωντανή δε φαίνεται. Ανεμίζουν, 
πέτρα την πέτρα, ανώφελες αγριοβιολέτες. 
— Και τέτοια μυστικά σαν ποιες ακοές τ᾽ αξίζουν; 
Το πνεύμα, τυραννεί· κι η χλωμή σάρκα, αρνιέται· 
η σάρκα αρνιέται.

Κι ο λόγος κι ο λυγμός απιδρομάει κι ογκώνει 
και σα ν' αντιμιλεί και σα να βγάζει γλώσσα, 
παγαινόρχεται και κλαίει και με δαγκώνει 
κι όλο και μελετάει την κρίση της απ' τα όσα, 
τα όσα αμάρτησε η καρδιά, και μετανιώνει.

Αχ! δάκρυα όσο να βρω, μου χάνεται η ψυχή·
γιατί κι ουδέ σφυρί τυφλό και να 'χε πέσει 
στο νού μου, έτσι ποτέ δεν το 'χε αυτό χωρέσει, 
το που δεν πάει ξανά να γίνει απ' την αρχή!

—Τάχα έτσι να σε γεύονται, ρίζα του κόσμου; 
Ύλη λαλούμενη! ύλη εντέλεια μοναχή! 
Κρίμα του Πλάστη σου, άπραχτη του ανθρώπου ευχή, 
μιάν αίσθηση, άλλη μια, για να σε σμίξω δωσ' μου,
ακόμα δωσ' μου! 

ΕΝΑ ΜΑΓΙΑΤΙΚΟ ΑΠΟΒΡΟΧΟ

'Απ' την περαστική, πρωινή βροχή να τρέμουν 
δεν είναι πιά ουδέ δυό στάλες μεγάλες· ίσκιος 
δεν είναι, μηδέ ηχός· παρά ερχομός ανέμου, 
παρά ένας άσαρκος ανθός παραθυρίσιος...

Κινούνε οι φυλλωσιές απάνω τους τη μέρα, 
κινούν, που ακόμα σύννεφο τηνε τυλίγει, 
που εβράχη, κι ήρθε κι έβαψε γαλάζια ως πέρα 
— άνοιξη η μέρα — κι έβαψε και δεν ανοίγει.

Και με τ' αντικρινά προσάνεμα κλαριά, 
ιδού με τα κλαριά, κι ιδού με τα κλωνάρια, 
συγκλίνουν τ' αναμμένα ημερινά κεριά 
— τα μεγάλα κεριά, τ' αναμμένα, τ' ανάρια.

Συγκλίνουν τα πλατάνια, η παράταιρη γέρνει 
δεντροσειρά, βογκούν απάνωθε οι καμάρες, 
λοξεύουν τα κλαριά· κι ο αγέρας μια τις παίρνει, 
μια θλιβερά στον τόπο τους έρχονται οι κλάρες.

Συγκλίνουν τα πολλά, τα ημερινά κεριά, 
φυτεμένα, κρεμάμενα, κι ακρινά, κι άλλα 
— και παν, αψηλά, κι έρχονται, με τα κλαριά, 
με της δεντροσειράς τα κλαριά τα μεγάλα.

Χρώμα χλωρό, ανοιχτό λαχανί, έχουν τα κλώνια, 
κι οι άσπροι είν' οι κορμοί των κεριών φορτωμένοι 
τρίχες χρυσές, πολύσειστες κι είν' ασημένιοι 
γύροι, πασχαλινά τέλια στριφτά, βελόνια...

Κι όμως, απάνω κάτω, κάπου εδώ, πολύ 
παίζει, άφαντο νερό, βαθύ — καθρεφτισμένο, 
θαρρείς, σε αψηλές πέτρες, όχι σε γυαλί, 
τόσο, που θα φανεί, θαρρείς, και το προσμένω.

Απ' το πρωινό νερόν ωστόσο δε βαστά 
στάλα να τρέμει... Αυτό το φως, θα 'ναι από κείνα 
— ω! δυστυχία μου! —που έρχονται τρεμουλιαστά 
στα χέρια, αποβροχάρικα, τ' άσπρα τα κρίνα!

Κρίνα, ανοιγμένες σάλπιγγες, με τη φωνή, 
που ανατολή τη βγάνει κι έρχεται απ' τη δύση, 
και που τηνε γυρνάνε απάνωθε οι ουρανοί 
— για σύναξη, γι' απόλυση έρχεστε, η για κρίση;

— Αχ το έβδομο καρφί του πόνου, αυτό, δεν είναι 
ο αιματερός λυγμός οπού ξεσπά απ' τα πάθη! 
Άνθια σταλτά, τ' άνθια του Μάη του μήνα, 
εγώ απ' το πέταλό σας τρέμω, όχι απ' τ' αγκάθι.

Προφητική καρδιά, καιρό μου το 'χες μάθει: 
«Να φοβάσαι ένα μάτσο χλωρά κρίνα...».

ΜΝΗΜΕΙΟ

Αμάλαγη, πηχτή, μονοκόμματη πέτρα 
μισή δεμένη με τη γης και το χορτάρι, 
γυμνωμένη απ' τα πέπλα σου! Στο αχνό φεγγάρι 
της εντέλειας σου δείξε τα χτιστά τα μέτρα!

Μνημείο στα τέσσερα αλυσόδετο αντιστύλια, 
απάνω από τον ίδιο μου τον τάφο, 
λαλιά από πέτρα! Απάνω σου σέρνω τα χείλια 
γονατιστός, και τ' άγριο μυστικό μου γράφω.

Αμαρτία δίχως νόμο, κρίμα δίχως άχνα 
με δένει απ' τους χαλκάδες σου, για να μη φύγω, 
τους κόρφους σου στη μέση να φιλώ, ν' ανοίγω 
κι εντός να κατοικώ τα μαβιά σου τα σπλάχνα.

Έμπιστη πέτρα — αφή που δε θα μαρτυρήσει! 
Κάποτε, σαν τρεχούμενος ηχός που ανοίξει, 
και σα βιολί που η νότα η ίδια το τρυπήσει, 
τη μουσική σου εγώ την έκανα να φρίξει!

Με το στόμα σε κρούω, σου μιλώ με τα χέρια, 
μ' όσα δάχτυλα, τόσα στόματα σε δένω. 
Μνημείο, απ' τις θαμπές τις φλέβες σου γραμμένο, 
στην παγωνιά σου βόσκω τη ζωή μου ακέρια.

Μαντείο, που φανερά μου το χαμό μου ορίζεις, 
εντός σου λειτουργώ το θάνατό μου, αφότου 
την όψιμη της ζωής τη δίψα με ποτίζεις 
— ο κόσμος μου, ο ναός μου εσύ και τ' όργανό του!

ΠΡΟΜΗΘΕΑΣ

Παρακαλεί την πέτρα εννιά μηνώνε αγκάλη: 
«Πέτρα, βγάλε φτερό και βγάλε χελιδόνι, 
πέτρα, λουλούδισε του λουλουδιού τα κάλλη, 
και της αγάπης μου κάνε να 'ρθούνε οι πόνοι!»

Της γης το σύννεφο, πολύκορφο μαντέμι, 
σε στεφανώθηκα κι ο κόρφος μου σε θρέφει, 
σε κλείνει ο κόρφος μου — και σε λουλουδοτρέμει, 
τ' αγνέφι να γενείς, σαν τ' ουρανού τ' αγνέφι». 

Παρακαλεί την πέτρα εννιά μηνώνε αγκάλη, 
την πέτρα νέμεται και τηνε περιπλέκει, 
κι όλο συνάζεται και τη φιλεί — και πάλι 
ζυγώνει, τη φιλεί, κι αλαφιασμένη στέκει,

κι όλο παρακαλεί το στέρφο της στεφάνι, 
που κόμπος κάθεται βαρύς και την πλακώνει: 
«Άνοιξε, φλέβα μου, και γίνου σιντριβάνι, 
και γίνου αηδονολάλημα και γίνου αηδόνι!».

Κι από το στένεμα κι από το παρακάλι,
η πέτρα εράγισε κι η πέτρα σπαρταράει,
αστραπή η πέτρα κι άστραψε, κι αστράφτει η αγκάλη
κι αστράφτει η αγκάλη, φρύγανο - κι αστραποκάη...

Το κρίμα εγίνηκε — κι η μοίρα ας το συντρέξει! 
μα ο ασήκωτος νεκρός, μα το είναι αυτού του κόσμου 
και πάλι ορέγεται την αστραπή να παίξει: 
«Φάγε με — η κόλαση μαζί κι ο αρχάγγελός μου!».

ΜΙΑ ΦΥΣΑΡΜΟΝΙΚΑ ΠΑΙΖΕΙ

Ανήξερο κοράσι 
που πρωτοδοκιμάσει 
των άνομων σπασμών 
τον ερχομό,

ξεφωνητό που βγαίνει 
και γλώσσα τρομαγμένη 
της σαρκός που πονεί, 
σέρνει φωνή:

ξεσπά η μεσοφωνία 
την παλιάν αρμονία, 
εκεί που περπατείς 
μεσοστρατίς.

Χτυπά η μεσοφωνία 
την παλιάν αρμονία 
κι η μνήμη η πιο κρυφή 
γίνεται αφή.

Στα παράθυρα πάλι 
(τα χέρια στη μασχάλη) 
η γειτονιά θα 'ρτεί 
να κρεμαστεί...

Δυό χωματένια χέρια 
τηνε μασούνε ακέρια, 
σαν άγουρο κορμί, 
χωρίς τιμή.

Δεν έχει πιά στη θήκη 
το πρώτο το βερνίκι, 
και στο χρυσό καρφί 
την αλοιφή,

μα ανοίγει, σα λουλούδι, 
κι αυτή και το τραγούδι 
— τα φύλλα ανοιγοκλειεί, 
σαν το πουλί,

και — ποιες στερνές, ποιες πρώτες —
 τρέχουν, ποτάμι, οι νότες, 
και φεύγει η γειτονιά 
με τα πανιά!

Εσένα, αψηλό σπίτι, 
με τον θαμπό φεγγίτη 
— που ολούθε σου οι στενές 
οι αγκωνες

την αμαρτία αρμηνεύουν 
στ' αυτί — και δεν τελεύουν —
(κι αν τρέμεις, κι αν πονείς, 
ρωτά κανείς;) —

άκου, οι λαλιές του οργάνου 
εσένα καλοπιάνουν: 
εσένα κατηχεί 
στη διδαχή:

στο μαύρο σταυροδρόμι 
σου λέει για χρέος ακόμη, 
για χρέος, για θαρρετή 
την αρετή!

Ραγίζεις — και το ξέρει, 
άκου, σου λέει: «καρτέρει!» 
— απόστολος σταλτός 
κι Ιησούς Χριστός!

Αχ, για γραφή μου ας ήταν 
του οργάνου η αλφαβήτα, 
στα τέλια τ' αψηλά 
να βρω το «λα»,

γι' αγάπες και για πάθη 
όχι όπως τα 'χω μάθει, 
μα όπως τα λαχταρώ 
χρόνο, καιρό!

Κι όμως μονάχα η σκάλα, 
η σούστα κι η κουφάλα 
κι η κλείδωση η χρυσή 
δεν είσαι συ!

Αυτό που ωσάν βελόνι 
τις νότες σου ματώνει 
— κι η κούφια η μηχανή 
βγάνει φωνή —

δεν είναι της φλογέρας 
ο άκακος ο αγέρας·
ανάσα εξωτική 
σε κατοικεί.

Τροχοί ανακατεμένοι —
τους σέρνει και τους δένει 
σμιχτούς, εσωτικούς 
— και, ξάφνω, ακούς;

'Αλί στον που είναι φταίστης 
απ' τις καταλαλιές της! 
Μες στην ψυχή μου ας μη 
βρεθεί αφορμή!

Τι λες; Ποιος να μ' ελέγξει; 
Και τίνος έχω φταίξει; 
— Δίβουλη μουσική, 
στάσου, ως εκεί!

Γιατί άξαφνα με σένα 
κι η ανάσα μου έγινε ένα; 
γιατί όλο πιο πολύ 
και παραλυεί;

Τι θες; Δεν το κατέχω! 
Δεν ξέρω! Δεν αντέχω! 
Δεν το 'πραξα ποτές. 
Εσύ τα φταίς!

Να φύγω μοναχός μου 
απ' τα μάτια του κόσμου; 
Αχ, μ' έκανες εσύ 
σαν το κρασί!

Τι θες; Να μαρτυρήσω 
με κυνηγάς ξοπίσω; 
Δαίμονα για Ουρανέ 
— εγώ είμαι, ναί!

ΤΑΦΟΣ

Α. Β.

Τα πέταλα τα ισόμετρα και τα μεγάλα 
πάψαν την ηχερή τη γης να μελετάνε·
τ' αλόγατά μας έφτασαν και σταματάνε 
— κι ο γοφός τους δουλεύει ακόμα απ' την τρεχάλα.

Κι η στράτα ασκέρι μαύρο εγέμισεν ακέρια: 
να ο τετράκυκλος χρυσός σταυρός προβαίνει, 
καταμεσής του δρόμου ανάρπαστο παγαίνει 
τ' αγαπημένο φέρετρο στα ξένα χέρια...

Δεμένο έχεις τ' αχείλι, ασάλευτα τα μέλη: 
μα όλη σου είσαι ένας έλεγχος — τέτοιος μου πρέπεις· 
μα η θωριά σου μου λέγει: «τι έπαθα — με βλέπεις; 
έπαθα — όμως δεν έσφαλα, και δε με μέλει».

'Από παρόμοιαν ώρα ποιος να με φυλάγει; 
Άξαφνος τέτοιος θάνατος πως σ᾽ έχει πάρει; 
— άφαντο απάνωθέ μου κίνησε αγκωνάρι
κι απ' τα δεξιά μου εξέπεσε και χάμω ερράγη...

Μια αστραπή δε θ' αστράψει, ένας σεισμός του κόσμου;
τούτος δεν είναι ο τάφος σου, μέσα στους τάφους; 
Τρελά μου κελαηδούν τα δάκρυα στους κροτάφους... 
κι απ' τα κεριά, απ' τα κλάματα χάνω το φως μου.

Αχ, η φθαρμένη η γης, τ' αγορασμένο χώμα! 
Περπατημένο χώμα, πατούμενη σκόνη 
και γης όπου ο παράταιρος σταυρός φυτρώνει, 
σ' έχω και σε μασώ, μια φούχτα, μες στο στόμα...

Με αχρήστεψες — και το 'πραξες, π' ανάθεμά σε! 
ως μέσα, ως της ψυχής τη ρίζα με ματώνουν 
των καρφιών οι λυγμοί, καθώς τα ξεριζώνουν... 
Ανάθεμά σε, όποια κι αν είσαι, όποιος και να 'σαι.

ΑΠΟΣΤΑΣΙΑ

Εσύ ήρθες από κείνα τα τραγούδια, 
που (ουδέ το ξέρω πως· πολύ παλιά!) 
στον κάθε ξύπνο, τέλια και λουλούδια 
στ' αυτί μου τραγουδούσαν και πουλιά,

του αμαρτωλού χεριού η άβαθη απάτη, 
Σάρκα, όλη στόμα — λόγια και φιλιά —
Σάρκα, πουλιά πετούμενα γεμάτη, 
μαρτιάτικα λουλούδια και βιολιά,

κι άγρια πουλιά, τρανά, που τα συμπνίγει 
ο αγκώνας του όποιου γέρνει κατά σε —
και λουλούδια που φρίσσουν, από ρίγη 
κατοικημένα κι αστραπές χρυσές. 

Τότες, παίξε στ' αυτιά μου (παίξε ακόμα!) 
το διάβα του καιρού φριχτά που ηχεί! 
(Καταραμένη η ώρα, που το χώμα, 
που η πέτρα πρωτομούδιασε ψυχή!)

Κι άνοιξε, έτοιμο Πάθος· έλα μέσα! 
Ξένος δεν είσαι· μα άσπλαχνος δικός... 
Του πνεύματος οι δρόμοι αν με πλανέσαν, 
το πείσμα είσαι κι η πίστη της σαρκός!

Αφού έχω τέτοια μαύρα δάκρυα χύσει, 
κι άδραξα μόνο εντός μου απαντοχή, 
ο πλάστης μου είμαι· ακέρια είμαι μια χτίση·
πάρεξ εντός μου, αλλού δεν έχω αρχή!

Άνοιξε, έτοιμο Πάθος, κι έλα μέσα, 
φλόγα, ληστών φωτιά νυχτερινή! 
Σα μ' έδιωξαν και με καταφρονέσαν, 
δεν είναι πιά για μένανε ουρανοί.

Δική μου είν' η αμοιβή. Δική μου η πράξη. 
Αφότου το φαρμάκι αθρόα ρουφώ
— τι πιο πολύ, παρά να με σπαράξει; — 
το τιμωρό το πνεύμα τ' αψηφώ!

Δ

ΜΙΑ ΓΥΝΑΙΚΑ

J'allais par des chemins perfides, 
douloureusement inconnus...
VERLAINE

Δε θα βγω από δω! μηδέ κι είναι αυτές 
οι ίδιες οι γωνιές και θύρες σκαλιστές, 
δε θυμάμαι να 'ταν απ' τα χτες.

Βρέχει κι απ' τις τέσσερις, χωρίς 
στάση, κι άναψαν τα φώτα από νωρίς, 
κι απ' τ' ακρόστεγα, δεξιά κι αριστερά, 
κρέμεται νερό και σπαρταρά.

Καλά λέω: δεν είναι εδώ ο δικός 
ο ίσιος δρόμος ο περαστικός, 
μηδέ και το μάκρος του είν' αυτό. 
Και τα σπίτια του που μελετώ,

δεν ήταν εκεί τα σπίτια αυτά 
— τ' απαράλλαχτα κατεβατά —
η κι η ανεμοδιωγμένη και ξανά 
ανεμοφερμένη καστανιά...

Αχ, με το χειμώνα τον καιρό, 
σάστισα και δρόμο που θα βρω;
Σε καλό μου απόψε, όποιος με ιδεί! 
Εχασα τους δρόμους, σαν παιδί.

Έξι η ώρα, βράδυ καθαυτό 
— και να νυχτωθώ, να νυχτοπερπατώ! 
Να μην έσωνα να το στοχαστώ.

Και να κάνω κάπου πως χτυπώ, 
και να μπω από μέσα — πως να πω  
τον αμαρτωλό μου το σκοπό;

Κι οι περαστικές βιάζονται, οι χλωμές. 
(Είναι η ώρα που αψηλώνει, μες 
στη μασχάλη, ο διάργυρος γραμμές...)

Άνεμος τυφλά τα δέντρα αρπά 
και στα μάγουλα μου τα χτυπά. 
Νύχτα σκοτεινή, νύχτα σφαλερή. 
Μηδέ ο δρόμος όλος με χωρεί.

Τ᾽ είναι που σκουντώ με τη γης δετό; 
τάχα ξέρω χάμω τι πατώ; 
Σε καλό μου απόψε, όποιος με ιδεί 
μες στους πέντε δρόμους, σαν παιδί.

Έξι η ώρα, βράδυ καθαυτό 
— και να νυχτωθώ, να νυχτοπερπατώ! 
Να μην έσωνα να το στοχαστώ.

Και τι σχήμα να 'χει, απ' το νερό,
το άτυχο καστόρι που φορώ, 
το προπέρσινο καστόρι, το φτερό;

Δίχως μαγαζιά, μες στη γειτονιά, 
κι ούτ᾽ ένας καθρέφτης στη γωνιά. 
Μα δεν είναι πιά, δεν είν' από δω 
η γραμμένη ελπίδα να σε ιδώ.

ΕΙΚΑΣΙΑ

Πατημασιές, που φαίνεται θ' αφήκε εδώ σκαρπίνι, 
βούλες που η μύτη θ᾽ άνοιξεν ομπρέλας μες στο χώμα, 
στο λιγοστό, κοκκινωπό χώμα, όσο μένει ακόμα 
στο μονοπάτι το στενό, που έχει η βροχή ξεπλύνει.

Γυναίκα μόνη, πέρασε από δω. Μπορεί ερωμένη, 
με δίχως ταίρι· νευρικιά απ' το κρύο, μεστή αθυμία, 
μες στη σφοδρή πηγαίνοντας να πνίξει τρικυμία 
το μάταιο πάθος, τ' ορφανό της στήθος που βαραίνει.

Μιάν άρρωστη, μια υστερικιά μπορεί... Τρελή από ανία 
κάποιου θαλάμου αφήνοντας την παγερή ατμοσφαίρα, 
διψώντας, να 'συρε ως εδώ, τον παγωμένο αγέρα, 
τ' άστατο βήμα της, το μεθυσμένο από ατονία.

Περνώ το δρόμο της. Κι αυτή θα 'χει ευφρανθεί απ' τα μύρα 
που τ' άνθια γύρω τα νεκρά κι η γη η ογρή ευωδιάζει. 
Και τη θωριά νοερά να βρω ζητώντας που της μοιάζει, 
ακολουθώ τ' αχνάρια της πιστά, σα να 'ναι η Μοίρα.

Η ΠΛΗΓΗ

Γιατί να σε προσμένω, στο φανάρι 
στο στύλο εδώ, στού δρόμου την αρχή, 
στο ψήλωμα που έχει πικρό καμάρι 
χώμα, λακκούβες κι άσπαρτη εξοχή;

Θα βρέξει και φυσάει... Σβυέται, πιο πέρα, 
χάμω, και του στερνού τροχού η γραμμή, 
στο ακατοίκητο μάκρος, και στού αγέρα 
το πένθος με την πραότατην ορμή.

Η καμπάνα χτυπάει και πάει του ανέμου, 
κατά τις πέρα αχάραγες κορφές, 
κι ακοές στον αέρα συχνοτρέμουν, 
τρέμουν ακοές, κλωστές τόσες, κρυφές.

Θα 'ρθείς, γλυκό κεφάλι! Θα με σύρει 
σιμά στην αξιοσύνη σου η λυτή 
τούφα ξυστά σγουρά, οι κλωσμένοι γύροι 
σε ξέφτια, ανέμελα ριχτά στ' αυτί.

Θα 'ρθείς, το ξέρω. Κι από τώρα ακόμα 
στο πρόσωπό μου κλαίουν αριά μαλλιά, 
κι η φτερούγα του βλέφαρου, στο στόμα, 
σαν έξω από βρεχούμενη φωλιά.

Μα γιατί σε προσμένω, στο φανάρι, 
στού αδιάβατου του δρόμου την αρχή, 
πλάι στο ψήλωμα, που έχει για καμάρι 
χώμα, λακκούβες κι άσπαρτη βροχή;

Τι με κρατάει; για πες μου! μες στα χέρια 
να κλείσω τι, για πες μου! ακαρτερώ; 
Μια θλίψη για τη σήμερον ημέρα, 
και δάκρυα για τον που έρχεται καιρό;

Κι αν σ' έχω — κι αν σε στερηθώ — τι μένει; 
Πληγή είν' η μνήμη κι όλα είναι καημός... 
Τ᾽ είναι απ' το παρελθόν το που να ευφραίνει; 
Πίκρα, ηδονή – δε βγαίνει σπαραγμός;

Άγραφτες, αχ, μαρτυρήστε μου, στάχτες! 
πέτρες λουσμένες δάκρυα, πυρετό, 
μεταγγισμένο χώμα, σκιές φευγάτες, 
το άπαρτο που σας έπλασε γραφτό!

ΜΙΛΕΙ Η ΨΥΧΗ ΜΙΑΝΗΣ ΜΙΚΡΗΣ ΦΥΣΑΡΜΟΝΙΚΑΣ

L'âme des quartiers morts et de tristes enclos. 
G. RODENBACH

– Καίει το βερνίκι· ωσάν από κοντύλι 
ψιλή, αφρίζει ακόμα η πινελιά. 
Μα εσύ έχεις πάλι πυρετό στα χείλη, 
που σέρπουν να ζητούν τα πιο παλιά!

Για πες μου: έτσι δεν θέλησες; Πηγαίνω 
το δρόμο που με αρμήνευες; Αρμό 
που να βρεις να βυζάξεις το χαμένο 
— τώρα — ριγηλό τέλι των λυγμών;

Εσύ, μπρός στού Ιερού, σα χτες ακόμα, 
μεταλάβαινες το σκαλί, 
κι απ' του σταυρού το κρύο φιλί 
έχεις το μάλαμα στο στόμα.

Κι όμως τώρα στεκόμαστε, από πάνω 
— τώρα — σε κρίμα δίχως ξαγορά: 
αχ, στη γνώμη σου εμόνοιασα: την κάνω 
δική μου, αφού ήταν όλη σου η χαρά!

Μόνον, αυτά τα κόκαλα μην πιάνεις! 
— καλέ μου! ουδέ για μένα, ουδέ για σε!
Εσύ αλοιφήν ελέους δεν πας να βάνεις: 
μα ν' αναδέψεις νεκρές ζεστασιές!

Το ξέρω τ᾽ άσφαλτο αχείλι τι θέλει· 
για την κρυφή πληγή με ψάχνει — αχ μη!  
(μη μουδιάσουν στο πληγωμένο τέλι 
του χαμένου χινόπωρου οι λυγμοί!)

Αίμα θα τρέξει... Είσαι άξιος, σα θελήσεις. 
Όμως γιατί ξανά με τυραννείς; 
Του ελέγχου και της στείρας ηδονής 
το φαρμάκι διπλό για να μ' αφήσεις;

ΑΝΘΙΣΜΕΝΟ ΧΙΝΟΠΩΡΟ

του κ. ΓΙΑΝΝΗ ΜΠΕΡΑΤΗ

Κι επηγαίναμε κάτω απ' τις παλιές, 
απ' τις ανθισμένες τις μηλιές...
 Έβραζε, στα πόδια σου, το χώμα 
και της μερμηγκότρυπας το στόμα·

κι επηγαίναμε μαζί, σαν τα παιδιά, 
δυο παιδιά, στού κόσμου την καρδιά, 
σαν παιδιά, να παίξομε κεί χάμω 
ήμερα παιγνίδια με τον άμμο...

('Ανεμολογάνε τα κλαδιά. 
Κρύο για το κορμί, κρύο για την καρδιά. 
Στα κατεβατά των πεύκων τα θαμπά 
τώρα η χειμωνιά, σύννεφο, ακουμπά.)

Στ' ανοιχτά του δρόμου, μοναχός, 
γλυκοτραγουδούσε ένας τροχός 
κι ήταν τόσο φως, αχ! τόσο ακόμα, 
σα να πιείς τα ουράνια με το στόμα!

Κι έλεγες πως θα 'σκαζαν τα κλώνια 
γι' άνοιξη — μα δίχως χελιδόνια, 
άνοιξη, άλλη μια μες στη χρονιά, 
άνοιξη με δίχως παρθενιά.

Μα απ' του κόσμου τούτου τη χαρά 
δε βολεί και δεύτερη φορά. 
Διπλογεύτηκες τ' αγαθά της γης 
τα όσα ορέχτηκες κι όσα νοσταλγείς.

Χάρηκες το μαλαματικό 
κάλλιο κι απ' τον πρώτο χρυσικό, 
χόρεψες στη φούχτα σου, παιγνίδια, 
τα μονόπετρα τα δαχτυλίδια,

άνθια χάρηκες σαν τον ουρανό 
— και τ' ασύγκριτο, τ' ανθρωπινό· 
χάρηκες τα ουράνια της αυγής, 
το κορίτσι, τη χαρά της γης!

Τι ν' ακαρτερείς, τι ν' αργοπορείς; 
φεύγα από τον κόσμο, να χαρείς!

Μες στις σιγαλιές, μες στις αντηλιές, 
μια φορά φουντώνουν οι μηλιές, 
μια φορά φουντώνουν και καλή 
— και να ξαναγίνει δε βολεί!

— Χώμα σιωπηλό, ίσιο και ξανθό, 
δεν αντέχω πιά να σ' αρνηθώ. 
Χρόνια, με το εγώ σου το νεκρό 
πολεμάς τ' ογρό μου το φτερό...

(Κι ήταν οι αντηλιές, κι ήταν οι παλιές, 
οι πολυανθισμένες οι μηλιές, 
κι έφεγγε ως κι η πέτρα της φραγής 
η μισή δεμένη με τη γης...)

Χώμα, να σου δώσω δεν μπορώ 
κάτι απ' το δικό μου · το φτερό! 
Αχ, δεν είσαι ξένος, μα δικός, 
σάρκα της δικιάς μου της σαρκός.

Θέλω, μα δε θες να σε ξεχάσω. 
Πιο καλά μαζί σου να μονοιάσω. 
Χώμα σιωπηλό, ίσιο και χλωμό, 
πόλεμος μ' εσέ δεν έχει τελειωμό.

Χώμα ταπεινό, δεν έχεις τελειωμό. 
Δεν αντέχω πιά για να σε πολεμώ...

ΣΑΝ ΤΡΕΜΕΙ ΑΚΟΜΑ...

Όταν έρχομαι πλάι σου, όταν οι μήνες 
κλώθουν θαμποί, κατά το χαμηλό 
προσηλιακό γυαλί, το κρύο, δεν είναι 
μηδέ ν' ακούω, μηδέ για να μιλώ.

Τάχα ν' ακούω θαρρείς με ξεθαρρεύει 
το πως είναι όλα απλά, όλα στην αρχή; 
Σώπα — το κρίμα μου αγαπώ: πιστεύει 
στην πλάκα που της έλαχε, η ψυχή.

Εμένα, αυτού με φέρνουνε από πέρα, 
άγριοι στοχασμοί, σωρός, ταραχή 
— φτωχοί σπασμοί, φτερά μες στον αέρα 
που δέρνει κυνηγάρικη βροχή!

Μα αυτού, όσο φθαρτό, στ' ορθό σου κεφάλι, 
τρέμει ακόμα χρυσάφι λιγοστό, 
τρέμει του άφαντου ανάρπαστο, και πάλι, 
το παραμύθι του 'Απριλιού ζεστό,

να τους συνάζω δύναμαι — όσο οι μήνες 
θαμποί κλώθουν, κατά το σταυρωτό 
προσηλιακό γυαλί· ναί, δίπλα σου είναι 
για να σωπαίνω, για να στοχαστώ.

ΣΟΦΙΑ

Της ζήλιας είναι οι καυτερές ώρες, καιρό, φευγάτες, 
κι είναι τα δάκρυα μακρινή, ξένη για μας βροχή, 
ξένη βροχή, και για καμιάν ακοή που δεν ηχεί, 
πηγαιμένη σ' αγύρευτες παρατημένες στράτες!

Αλαλη χάρη κι άφαντη δεν έμεινε για μένα;  
απ' όση πίστη επρόσφερνε κάθε σφοδρό φιλί  
κι απ' όσα δετά χέρια, τόσα αισθάνθηκες στημένα 
δεσμά κι αρπάγια, ματωμένο εσύ τυφλό πουλί;

Της ζήλιας είναι οι καυτερές ώρες μακριά: Χιονίζει·
πέσιμο ανάριο κι άστατο — κι ωσάν απ' τον αφρό, 
ψιλόν αφρό τις αμμουδιές που περιτριγυρίζει, 
από ψηλά ιδωμένες με τον ξάστερον καιρό.

Τέτοιος γαλήνιος ερχομός άραγε να 'ναι η Γνώση; 
Τάχα από τώρα; η τάχα αργεί; η τάχα στα παλιά 
κάποιο βιβλίο ασπούδαστο θα μου το φανερώσει; 
Κι εγώ απορώ — και δεν είναι για να την πω λαλιά...

ΓΙ' ΑΥΤΟ...

Η αυγή είναι κρύα, χωρίς τραγούδια·
μα ένα βιβλίο απ' τα παλιά 
μου έφερε φούχτες λουλούδια 
κι ένα πανέρι πουλιά!

Τους πόθους μου έχω απαυδημένους· 
μα στίχος απ' τους μακρινούς 
μου χαμογέλασε ξένους, 
αθώους ουρανούς.

Σκληρό το χρέος και δεν τελεύει· 
όμως μια πράξη όλη καρδιά 
σαν πειρασμός μ' αναδεύει 
και σα φωτιά στα κλαδιά.

— Αβέβαιη είν' η ζωή και λίγη. 
Το πέταμά της, φτερωτό, 
για τη θυσία το ξανοίγει 
— για το γραφτό της: γι' αυτό!

ΙΣΤΟΡΙΑ

Έφυγε μα απόμεινεν ακόμα 
μια λαλιά στον αέρα μοναχή, 
λίγα γιασεμιά στην πολυθρόνα 
(ναί, και λίγο κρύο μες στην ψυχή).

Άξιζε για τόση τιμωρία; 
Μα ποιος φταίει; ποιος έκαμεν αρχή; 
(Ω, τι κρύο που κάνει στην ψυχή, 
ύστερ᾽ από τέτοιαν ιστορία!)

Ω, τα λόγια που έχομε προφέρει, 
κι οι χειρονομίες οι μοχθηρές 
— με το ίδιο στόμα, το ίδιο χέρι 
που τόσες μας έδεσαν φορές!

Στάμνα, καταγής αναγκασμένη 
σύγκορμη να τρέμει απ' το νερό 
— σύγκορμη παρόμοια τη θωρώ 
κύματα ο λυγμός να τη λαβαίνει.

Ω, σαν γείρει η έπαρση μονάχη 
κι έρθουν νικημένα και πολλά 
δάκρυα, και το κλάμα που κυλά 
στης παλάμης τη γυμνή τη ράχη!

Έχει ο νούς τα σχήματα περίσσια 
και δεν είναι η αλήθεια τους καμιά·
μα τα δάκρυα μοιάζουν με τη μια, 
μοιάζουν τη στρωτή γραμμή, την ίσια!

Απ' τα λόγια που είπα, έχω τη γλώσσα 
πιο πικρή, παρά απ' τον εμετό· 
τα όσα της ξεστόμισα και τα όσα 
μάντεψε, ξανά θα τα γευτώ:

γιατί κάνει κρύο και γιατί ακόμη 
δεν ήρθε της πίκρας η κορφή: 
το έβδομο του πόνου το καρφί, 
η στερνή του η χάρη κι η Συγγνώμη...

ΤΡΕΙΣ

Πως το πρωτόνιωσα — το θυμάμαι —
 το πως δεν είμαστε οι δυό μας πιά, 
μόλις σωπάσαμε να μιλάμε 
στο γυρισμό, στην κακοτοπιά.

Ακούστηκε άξαφνα το περπάτημά μας 
στις ηχερές πέτρες — στενό 
κι άρρυθμο, και έτσι σαν ξένο πράμα, 
σκληρό από ευθύνη, και μακρινό.

Είναι σα μια συνομιλία 
των δυονών η περπατησιά. 
Μα οι τρεις — δε μοιάζει πιά ουδέ για φιλία: 
του άλλοτε ηχώ είναι, και μοναξιά...

ΚΡΥΑ ΚΑΡΔΙΑ

Καμάρι της νοικοκυράς 
η πάστρα σου κι η τάξη, 
κι η φωτερή σου η κάμαρα 
μη βρέξει και μη στάξει!

Μαζί με τα λουστρίνια σου, 
τον είχες παραγγείλει 
τον ήλιο στα παράθυρα 
— και σου τον έχουν στείλει...

Μα εμένα, που μ’ ανάστησε 
του σύννεφου η αγκάλη, 
που ζέστανα τα χέρια μου 
στού δρόμου το μαγκάλι,

μα εμένα, που έμεινα παιδί, 
πράμα άλλο δε μ' ευφραίνει 
παρά από αβέβαιο κι άπλαστο 
να 'ν' η ομορφιά χτισμένη!

Κάλλιο να σ' έβρισκα, όνειρο 
τα μάτια σου γεμάτα, 
ζεστή κι αγουροξύπνητη 
κι ανέμελη από νιάτα,

το είναι σου, αγέρι να το πιώ 
γλυκό κι ολόδικό μου 
— τριαντάφυλλο στον ύπνο μου
και στο θυμητικό μου...

Ε

ΠΕΙΡΑ

Της έπαρσης τα κρύα τα δάκρυα πιο πολύ, 
το φίλημα με της ανάγκης τη χολή,

μα ας μη σου γράφεται της μοίρας σου βουλή 
στον κόσμο ν' αξιωθείς της πίστης το φιλί!

Στον κόσμο, άλλο φιλί δεν έχει πιο πολύ 
το φαρμάκι που κλειεί της πίστης το φιλί.

Το στόμα δε μελώνει του όποιου το γευτεί: 
τ' ουρανίσκου ανελεί την πίκρα την πηχτή.

Στο στόμα σου δεν πάει της πίστης το φιλί, 
στην κόχη του ματιού σου η απόκριση λαλεί...

Αχ, αν σε αφάνισε της πίστης το φιλί, 
σου πρέπει θάλασσα κι αγκάλη απατηλή,

τότε σου πρέπει η κάθε των χεριών χαρά, 
με τα τρεχούμενα μετάξια, τα χλωρά,

με ρόδα σπιτικά στα βάζα, στη σειρά, 
με ρόδα νυφικά και ρόδα μια χαρά,

κι απ' την αμελημένη μέσα φορεσιά, 
σου πρέπει η φυλαγμένη η σπιτική δροσιά,

με ρόδα, αμαρτωλά, του βάθους ανοιχτά... 
Της πίστης το φιλί μοίρα ας μη σου χρωστά!

ΜΕΛΑΧΡΩ

Νυχτιάτικη βροχή, στης ασωτίας τα μέρη 
που παραπέφτω, κρούω και σαν παιδί φοβάμαι, 
φοβάμαι από σκυλί κι από γλυκό μαχαίρι... 
(Τέτοια η αγάπη να 'ναι; κι ο πιστός της να 'μαι;)

Οι πλάκες δολερά γλιστράνε απ' την ψιχάλα 
κι εγώ το πάτημά μου πάω και δεν τ' ορίζω·
το σκαλοπάτι λείπει κι έσφαλα στη σκάλα 
— μα να, που εφάνηκες και σε καλησπερίζω.

Τα χαμηλά παράθυρα με τα δυό χέρια, 
μ' όλον τον ανοιξιάτικον κόρφο σου, ανοίγεις· 
τον ξένο μελετάς — μ' όσο λείπουν τ' αστέρια, 
μ' όσο η ψιλή βροχή φωτά· και με ξανοίγεις.

Φιλιά στα σκοτεινά κι ευκολόβρετη μέση! 
αμαρτωλή συρμή — και ποιος να σε αντισκόψει; — 
κι αυλάκια και στενά χαράκια, ως να χωρέσει 
της παλάμης γλυκά να σας σταυρώσει η κόψη,

φαρμακερές — μα ας είναι! —της νυχτός αγάπες, 
κοντανάσασμα εσύ ζεστό από την πηγή σου, 
πες μου ν' ακούσω, αυτά που χρόνια δε μου τα 'πες, 
τα παραμύθια της τρεμούλας σου διηγήσου!

(Αγάπες δεν εγνώρισες κι αγάπην είχες! 
Πλάσμα ανίδεο, για λίγο να χαρείς αξιώσου 
κυματερά τα χέρια μ' αρμοστές τις πήχες, 
μαλαχτικά λουλούδια για το μάγουλό σου.

Αγάπη, τέτοια θάματα και χάρες είχες; 
Μες στους ευκολοσφάλιστους διπλώσου αγκώνες, 
στα σκοτεινά ας σε πνίξουν μεταξένιες τρίχες, 
που σου κεντούν τ' αχείλι ωσάν πευκοβελόνες.)

Δέσε με, όσο με δένει — αχ, με τον ίδιο αγώνα! —
τρίδιπλος ο χαλκάς, να με πάει στα σκοτάδια: 
σαν πέτρα χειμωνιάτικη, αψηλή ένα γόνα, 
να λουλουδίσω ασύγκριτα φιλιά, και χάδια!


Η ΓΡΑΦΗ Η ΜΥΣΤΙΚΗ

Τραπεζομάντιλο λαχανί στο τραπέζι· 
κι η ντουλάπα ανοιχτή αφημένη, δίχως τάξη·
και πίσω απ' το μισάνοιχτο το φύλλο, παίζει 
το τούλι, αγέρινο, με το χλωρό μετάξι,

το μετάξι — χυτά κρεμάμενα φύλλα 
— σαν πράσινος ανθός σε τροπική κουφάλα. 
Στο τραπέζι, ο ασημένιος δίσκος με τα μήλα, 
κι ένα φλιτζάνι κρύο σπιτίσο γάλα.

Κάτω ο δρόμος· και μπρός μου οι κάμαρες — προσήλιες 
τη μέρα — βύσσινα και ανοίγουν κάθε βράδυ. 
Άνεμος διαβατάρικος χαλάει τις γρίλιες... 
του τοίχου το ρολόι σημαίνει απ' το σκοτάδι.

— Αγοραστή ψυχή, να σ' έχω, εδώ, στο χέρι, 
πότε ν' απιδρομάς, πότε να μου πιστεύεις. 
Τι σου θέλω, μηδέ κι ο νούς μου δεν το ξέρει 
(κι άπραγε ξένε, εσύ, ποτές δεν το μαντεύεις!).

Κόρφους και γόνατα σκεπάζεις — με τα μάτια...
Εμένα, πιο βαθιά το μάτι μου πηγαίνει. 
Την πίστη να φορείς μες στα σεμνά κρεβάτια 
— το κορμί να γδυθείς δεν ήσουν μαθημένη,

'Αγοραστή αγκαλιά, χτιστή στο προσκεφάλι, 
με τον Ιησού Χριστό κρεμάμενον στην κόχη, 
για τούτο και με μάχεσαι, σγουρό κεφάλι... 
Απ' τα μάτια μου πάσχεις· απ' το χνότο μου, όχι.

Τη μυστική γραφή να μην ευρώ πασχίζεις. 
Στού είναι σου πολεμάς τις ρίζες να μην τρέξω... 
Μα ιδού που γέρνεις — κι έρχεσαι — τ' αποφασίζεις, 
τ' αρχαίο της γυναικός το δώρο φέρνεις έξω.

Το θέλημά σου απάνω σου προίκα μου φέρνεις· 
την πιο εδική σου, ιδού, μου αποφασίζεις χάρη, 
της εντροπής το δίγνωμο βλέφαρο γέρνεις 
σε πέπλα μυστικά που κι άλλος δεν εχάρη.

Απόψε αξιώθηκα του ανδρός σου το στεφάνι! 
Κι έχω το που θαρρείς μονάχα ότι κατέχει: 
την αρετή κατέχω του είναι σου — και φτάνει·
μέσα σου μυστικόν εσώτερο δεν έχει!

ΧΑΡΑΜΑ ΕΡΧΕΤΑΙ...

Χάραμα έρχεται και θα μ' εύρει ορθό, 
χάραμα ξανθό, και δε θα κοιμηθώ. 
Με τον νοτερό τούτον τον καιρό, 
μήτε ν' ανασάνω δεν μπορώ.

Δάγκανε, πληγή, που ήβρες να πονείς! 
ξέρεις τη στιγμή να με τυραννείς, 
μαύρη τη στιγμή και μοναχή, 
ξέρεις να σπαράζεις την ψυχή!

Αχ, κυρά καλή, κι αχ, κυρά 'Αγαθή, 
κράξε της να βγεί, κράξε της να 'ρθεί, 
να μου φέξει μες στα σκοτεινά 
με τα πρώτα χέρια τα γυμνά!

(Ποιος τον πολεμά και ποιος τον ανικά 
τέτοιον πόνο δίχως γιατρικά, 
παρά κοριτσίστικη αγκαλιά 
και χορτάτη φούχτα από μαλλιά;)

Έλα, απριλοφόρετο κοράσι, 
μαζί με την άνοιξη στην πλάση!

Έλα, μην αργείς, μην αργοπορείς,
με τα ρουχαλάκια που φορείς!
να μοσκοβολάς σμύρτο και δροσιά 
σαν την κυριακάτικη εκκλησιά.

Έλα να σε φέρω με φιλιά 
στων γονάτων μου την αγκαλιά! 
Έλα να χαρείς, έλα μην αργείς, 
έλα, σα γλυκό τρυγόνι της αυγής,

πετροχελιδόνι νοτερό 
κι αγουροτριαντάφυλλο χλωρό! 
Πες μου το άτεχνό σου το φιλί 
και μην αρωτήσεις πιο πολύ!

(Δάγκανε, πληγή, που ήβρες να πονείς, 
σα δεν είναι γύρω μου κανείς. 
Μάτωσε, καρδιά, δάγκασε, πληγή! 
Θα πεθάνω πριν απ' την αυγή.

Χάραμα να 'ρθεί να μη μ' εύρει ορθό. 
Ξημερώματα θα φαρμακωθώ.)

ΗΡΘΕΣ...

Ήρθες, γλυκό παιδί, κι αγέρισες το σπίτι. 
Κι είσαι τα γειτονίστικα, τ᾽ απλά ντυμένη, 
μοσχοβολάει απάνω σου το φρέσκο τσίτι, 
που αρχίζει στις γραμμές σου ανάρια και βαθαίνει.

Της νιότης νιότη, το γυμνό, γλυκοπροβάλλει 
το χέρι, αναβρυτό απ' το νώμο σου και κάτω. 
Δυό ισόμετρες κολόνες που έχουν το κεφάλι —
πλασμένες με κερί, μέλι γλυκό γεμάτο.

Μέλι γλυκό παιδί, που ήρθες κι ολόρθη στέκεις, 
κεφάλι, κόρφοι, γόνατα, στέρεες πατούσες, 
μαλλιά κυματερά, που πίσω τ' αναπλέκεις, 
και μάτια, που απ' το στόμα κάλλιο θα λαλούσες,

είσαι να σ' αγαπούν με της νιότης την τρέλα, 
με τον τρεχούμενο τον ήλιο απά στα στάχυα, 
με το γαρίφαλο ψιλή ψιλή νταντέλα, 
με του Μαγιού το σύννεφο στα βράχια.

Μα εγώ; που 'ναι η χαρά μου, η δύναμη κι η νίκη;
Τα μάτια, τα μαλλιά, το τραγούδι, το πάθος; 
Αχ, τι ντροπή, τι πόλεμος, τι καταδίκη, 
αχ, άφταιγο παιδί, δικό μου είναι το λάθος!

Την αλήθεια, την ξέρω — όμως δεν κάνω βήμα· 
θα τη μάθεις κι εσύ: μα ακούς; με δίχως βιάση. 
Απονήρευτη εσύ, στο λαιμό μου το κρίμα 
— να σ' αγαπώ μ' εκείνα που έχω χάσει.

ΘΕΟΣ ΦΘΟΡΑΣ

Εκείνη μου μιλεί, κι εγώ ουδέ το κατέχω, 
κι εγώ μηδέ που ακούω, μα τηνε καμαρώνω, 
τηνε παραμονεύω, τηνε περιτρέχω, 
κι αχνάρι αχνάρι πιάνομαι και ξεσηκώνω,

κι όλο πασχίζω εγώ στην όψη της την ίδια, 
στων μάγουλων τα μήλα, στο άτεχνο το στόμα, 
την κόχη του ματιού, το σμίξιμο στα φρύδια —
του κοριτσιού το πρόσωπο να δέσω ακόμα...

Μιλεί, κι ουδέ προσέχω κι ουδέ που πιστεύω·
στο έβγαλμα μοναχά παραστέκω της νιότης, 
του κοριτσιού την όψη μοναχά αναδεύω 
— μες στο νού μου μισή, μισή στο πρόσωπό της.

Της μύτης τώρα η ρίζα που πετά, ένα νεύρο, 
αλλού ο βολβός γλυκός κι αλλού σκληρός σαν πέτρα 
— γυρεύω, και πολύ δεν πάσχω για ν' ανεύρω 
κάτω απ' τις δεύτερες γραφές τα πρώτα μέτρα.

Και με το νού τις άπλες του καιρού ακονίζω, 
με το νού παρασταίνω τη γραφή την πρώτη·
χωρίζω τις ρηχές αράδες, ξεχωρίζω 
κι ευκολόγραφτην έχω την παλιά τη νιότη!

Κι εκείνη, αλλού μιλάει κι αλλού χαμογελάει, 
ο λόγος σχήματα στα χείλη της σκαλίζει, 
το 'να ξοπίσω τ' άλλο κυνηγάει και πάει 
— και να, τελεύει η κόρη κι η γυναίκα αρχίζει.

Αχ! Ποιος εξάφνω το έπραξε τούτο το κρίμα; 
Μόλις το θέλημά μου ακέριο είχα πετύχει, 
κλωστή ήτανε κι εκόπηκε τ' άπιαστο σχήμα 
και ξανά το παιδεύει η σύγχυση κι η τύχη...

Δίβουλη γνώμη! Ουσία που τα φθαρτά ορίζεις, 
θαρρείς πως με τον πόνο τους δεν υποφέρεις;
Αν ασχημίζουν, μέσα τους κι εσύ ασχημίζεις· 
θνήσκουν, και φανερώνεσαι θνητή — το ξέρεις;

ΕΙΔΥΛΛΙΟ

Κι απόψε με την όρεξή της 
δεν τρώγει: στέκει, αναμασά· 
από τα στρείδια, τα μισά 
τ' άφησε· ουδ᾽ ήπιε το κρασί της.

Στα φλιτσάνια τα χρυσαφιά 
το γιασεμί ας μοσκομυρίζει·
ξοδεύει αυτός, μα αυτός πλουτίζει 
από παρόμοια συντροφιά.

Κι αυτός; της λέει, τηνε μαλώνει 
— κι είναι τα πάντα παρακάλια. 
'Αφαιρεμένη, ως να 'ναι μόνη, 
τ' άτεχνα δάχτυλα μελώνει 
με τ' ακριβά τα πορτοκάλια.

Τη βλέπει, τηνε περιτρέχει·
με άκραν αφή τηνε φιλεί... 
πιο λίγο ακόμα, την κατέχει 
πες με τη μνήμη — που ανελεί 
και να φυλάξει δε βολεί!

Στέκει· κι όλη η υποψία του πέφτει 
στ' αντικρινό, στ' αληθινό 
παιδί των είκοσι χρονώ...

Τον έβλεπε απ' το δειλινό 
(κι είχε στη ράχη τον καθρέφτη).

Να τηνε πιάσει στα μαλλιά 
τρέμει, η στο μέτωπο· κι ακόμα 
(να μη μυρίζουν ξένο στόμα!) 
πιότερο τρέμει τα φιλιά.

Έρωτας μ' άλλον; πυρετός 
τη δένει τάχα κι απιστία; 
(Μα έχει τη χάρη του κι αυτός· 
μ' αυτόν, τη δένει η αμαρτία!)

Κι όμως — σαν, κάθε τόσο, σέρνει 
ο αγέρας φώτα και βροχή 
απέξω, κι όσο ο νούς του φέρνει 
τη Νύχτα που είναι στην αρχή 
κι άλλη βδομάδα μοναχή

τους κροτάφους της να πατήσει 
μίσος τον παίρνει εξαφνικό: 
σαν όργανο σπαραχτικό 
με τα χέρια να τη ζουλήσει.

ΣΤ

ΦΩΝΕΣ ΣΤΗ ΘΑΛΑΣΣΑ

... Parfois, si tristement elle crie, 
qu'elle alarme au lointain le pilote... 
VERLAINE

Στης θάλασσας τη λησμονιά, 
σ' άδειο καίκι από πανιά 
— ξάρτια μονάχα και σχοινιά —

που χάνει πρίμον τον καιρό 
και γέρνει κατά το πλευρό 
— στο πρώτο χάραμα τ' ωχρό,

καθώς εβγεί στον ουρανό, 
στη χάση του, εν' αλαργινό 
φεγγάρι χινοπωρινό —

άκουσες, πες μου, αντικρινές, 
σμιχτές και σαν ανθρωπινές, 
κάποτε, ένα σωρό φωνές;

Πούθε; απ' το διάστημα; απ' τη γη; 
Αλαλαγμός; Κατακραυγή; 
Μην οι πνιγμένοι; οι ναυαγοί;

Μην ήταν σύναξη σωστή,
απόκοσμη, ξεχωριστή 
— που σε γιαλό είχε μαζωχτεί,

ίσκιων ασκέρι, σε ρηχές 
ακρογιαλιές και μοναχές, 
ψυχές — θαλασσινές ψυχές;

Το ήμερο φύσημα, θερμό, 
λιώνει το μέγαν στεναγμό 
σε άθυμον κι άδεια ανασασμό·

Ωστόσο — εκεί στη λησμονιά —
στ' άδειο καίκι από πανιά 
που έστεκε ξάρτια και σχοινιά,

είπες πως θ' ανοιχτεί αλαφρό 
— σα θάμα — απέραντο φτερό 
μέσα από τ' άστατο νερό...

Μα άδικα στύλωνες τ' αυτί: 
δεν άκουες άλλο, απ' το πλατύ 
φύσημα — κι είχε πιά σβηστεί.

Σελ.165-166
ΕΛΑΜΠΕ ΑΚΟΜΑ...

Κάπου άφαντη σκαφή, κάπου νεροσυρμή, 
μέσα σε αυλάκι ανέβαθο, όλο γλυκούς 
τους γύρους και τους θρόους που μοιάζουν στεναγμοί... 
(Αχ, τι χαρωπό που είναι ν' ακούς!)

Κάπου ένας πλοκαμός, φτενός σαν την κλωστή, 
που ανατρέμει μόνη της, λαφριά, 
για το πέρασμά του μαρτυρά, 
μα η ψυχή μου το 'χε υπονοιαστεί·

η ψυχή μου, που είναι ένα βαθύ 
χινόπωρο, μεστό μοσκοβολιές, 
μοσκοβολιές κι ωχρές, φευγάτες αντηλιές 
και που διαβαίνοντας κοντά σου, έχει σταθεί.

Μα έγινε άξαφνα πολύς και πιο ξανθός 
ο ήλιος, κι έπεσε τ' αγέρι να φυσά: 
κάτι από του Οχτώβρη τα μισά 
έλαβεν ο κάμπος ο αγαθός.

Και μες στα πολλά χορτάρια, στα νερά, 
κι από σύμπυκνη μεριά και χαμηλή, 
σα να σπάραζεν αθώρητο πουλί, 
μ' όλα τα πιασμένα του φτερά...

Και σεργιάνιζα στις όχθες σου και στις 
άκρες το χινόπωρό μου — όπου ποθεί —
το να γευθεί βαθιά και να ευφρανθεί. 
Και μεσουρανίς, και μεσοστρατίς 
έλαμπε ζεστός ακόμα ο Θεριστής.

ΛΟΥΛΟΥΔΙΑ ΚΑΤΑΓΗΣ

Ήταν στις δόξες των περιβολιών· 
κι ώρα των ταξιδιάρικων πουλιών, 
κι οι άξαφνες οι ανάσες, οι μισές, 
που ευκολοκατελούν τις φυλλωσιές. 
Στο άφραχτο χαμοκάλυβο μπροστά, 
λουλούδια εσυγκομίζαν σωριαστά, 
λουλούδια σωρευτά, λογής λογής, 
χυμένα από πανέρια καταγής.

Με τα μάτια τα φίλησα, πολύ... 
Ψυχή σιμά μου. Μόνο στην αυλή 
περιδιάβαζε αργή περπατησιά 
και την τύλιγε η άκρα μοναξιά. 
Κι έτσι ήθελα η θωριά τους μοναχή 
ν' αφήσω να μου πιεί από την ψυχή...
Μα οι μνήμες αναζήσανε σ' αυτά 
τα λουλούδια τα χρωματιστά... 

Έγνοιες, αδημονίες, μεταγνωμοί, 
μελίσσι όλα προστρέξαν στη στιγμή, 
σα να 'ταν μαγεμένα — απ' τον Καιρό —
καθόταν στα λουλούδια, ένα σωρό. 
Του περβολιού το κέντημα σπαρτό 
πίκρα και συννεφιά έγινε μεστό,
κι έγιναν τα κοτσάνια του σκληρές
μύτες, καρφιά, πληγές αιματερές.

Αναποδογυρίστηκε η χαρά· 
βγήκε θλίψη, ακόμα μια φορά. 
Κι εστάθηκαν, μακρότατη γραμμή, 
θλιμμένα ρόδα, διάφανοι καημοί. 
Μα ας είναι, όταν, στον κάμπο το βαθύ, 
βουρκώσει αστραποβρόχι και χυθεί, 
κι όταν οι ανέμοι κλάψουνε γοερά, 
ποιος θα μου κλέψει τότε απ' τη χαρά;

ΣΚΟΠΟΣ ΧΑΜΕΝΟΣ [β’]

Έζησα χρόνια εσωτικά 
με τ' άψυχα τα παστρικά, 
και μέσα στα βιβλία τα ξένα 
με τα ζυγά κατεβατά 
σημαδεμένα, κι ανοιχτά 
μέσα στη μέση, κι αφημένα.

Τα χιόνια κρέμονταν κλωστές 
στους δρόμους, κι από τις σκεπές 
ορφανά κόκαλα, κλωνάρια·
νύχτωνε, μα στη μοναχή 
πλατέα δε ζύγωνε ψυχή 
ν' ανάψει τα έρημα φανάρια.

Φοβόμουν μες στα σκοτεινά, 
κι ο ίσκιος εχάραζε, ακρινά, 
κάποιος να βλέπει, να μη βλέπει 
το καπνισμένο μαγερειό 
με το φτωχό νοικοκυριό 
και τη χτιστή απ' ασβέστη σκέπη.

Περπατησιές συντροφιαστές 
παραπατούσαν στις σπαρτές 
τις πέτρες, μπρός στο παραθύρι, 
κι αλλού ζυγά, κι αλλού μονά
έπαιζαν τ' άστρα, αντικρινά, 
πολύαστροι αστερισμοί και γύροι.

Κι αφογκραζόμουν μακρινή 
τραγουδιστή φίλου φωνή 
καθώς το διάστημα ν' αυξαίνει, 
και το σκοπό του, που αγαπώ 
μα δε δυνόμουν να τον πω, 
με τη λαλιά του να ζεσταίνει.

Αχ τώρα, αυτό, το αλλοτινό, 
που το αγαπώ και το ξεχνώ, 
τ' αλλοτινό τραγούδι μοιάζει 
πάλι παράθυρο, ανοιχτό 
κατά το αστέρι της νυχτός, 
κατά του Γεναριού τ' αγιάζι.

Η φώτιση του να φανεί 
καιρούς καιρούς με τυραννεί, 
μα πιο συχνά δε μου απομένει 
παρά, με τις πολλές φωνές, 
κατά τις πέρα γειτονιές 
κι εμέ η καρδιά μου να πηγαίνει.

Φοβάμαι ακόμα· κι απορώ 
κι ακούω — μα δεν το μαρτυρώ 
(και πως να πω παρόμοιο πράμα;), 
μα το σκοπό δε θα χαρώ, 
γιατί είναι αυτό που λαχταρώ 
του απλού παιδιού το ζεστό κλάμα.

ΧΡΥΣΟΙ ΠΡΩΤΟΙ ΣΤΙΧΟΙ

Τις θολές συλλογές τους — γεμάτες 
των ανοιχτών δρόμων τις βροχές —
καπνίζουν, απ' αντίκρυ οι συντροφιές, 
οι ξεπεζεμένοι οι αγωγιάτες.

Του βουνού ο δρυμώνας πως στενάζει 
πίσω μας και κατά το στρωτό 
κάμπο! Λίγο χιόνι, αναλυτό 
απ' τον ήλιο, μούδιασε να στάζει.

Κι άναψε η εκκλησίτσα τις φωτιές της, 
για τους γυρισμούς, στα σκοτεινά... 
— βροχερά κεράκια, που γερνά 
πλάι τους, μες στα φρύδια του, ο ασβέστης.

Άθερμες φωτίτσες. Για τη μνήμη 
μόνο· κι όσο απάνω σε γυαλί 
πασπατεύεις για ήλιο: όσο ανελεί 
σε μάλαμα, κρούσταλλου συντρίμμι.

Μα έστω! απ' την ασβόλη, απ' την αθάλη, 
απ' το παίξιμό τους το ιλαρό, 
δάχτυλα χλωμά, άθροισμα νεκρό, 
βόσκετε! — ως σε ξένην αμασχάλη.

Ένα χρυσό τρέμουλο του αέρα! 
κεριά ψαλτικά! Όμως πιο γλυκός 
από το «έλα μέσα» της σαρκός 
ο προσκαλεσμός σας, εδώ πέρα...

Ταπεινά φιτίλια, ένα στεφάνι 
— του άφθαρτου ονειρόκοσμου κλειδιά: 
τόση θράκα, ναι! τόση καρδιά 
τη μνήμη μου αρκεί [για] να ζεστάνει.

Να... κι ο πρώτος ίσκιος ζωντανεύει: 
να, απ' αχνάρι αχνών ζωγραφιστή, 
που άφαντα λουλούδια ν' ασπαστεί 
κόψη κόρης σκύφτει, κι ανανεύει...

...κι είναι, στην παλιά λειψανοθήκη, 
τάματα τρεμάμενα — που σειεί 
κι η πιο απαυδημένη προσευχή —
για οι χρυσοί της πρώτης νιότης στίχοι;

ΤΟΥ ΥΨΟΥΣ, Τ' ΑΓΙΟΚΛΗΜΑ...

«Του ύψους, τ᾽ αγιόκλημα ψιλό ψιλό φεστόνι 
κεντάει, κι ισόμετρα τ' αστέρια στο γιαλό...» —
σε γλώσσα ξένη, οι στίχοι, τούτοι οι στίχοι μόνοι, 
απ' το μνημονικό μου θέλουν το θολό...

... Πολύ ακριβό για να 'ναι έτσι εύκαιρο (σε ξένη 
σάλα, με πολύ φως απάνω μου, πολύ 
πλήθος τριγύρω — καλεσμένες, καλεσμένοι) 
ένα βιβλίο ανέλπιστο, και μια δειλή

νιότη, η δική μου: ένα βιβλίο, σ' ένα σαλόνι, 
ανέλπιστο πολύ για να 'ναι ελληνικά 
γραμμένο... ωστόσο, εστάθηκε τριγύρω η μόνη 
μες στα λαμπρά η βοήθεια μου τ' αρχοντικά.

Και μέσα εκεί, καθώς δίχως σκοπό, στην τύχη 
το φύλλο έφερνε φύλλο και κατεβατό, 
οι ευκολόσβηστοι εκείνοι εδιάβηκαν οι στίχοι, 
που τη σειρά τους τώρα ανώφελα ζητώ.

«Του ύψους, τ᾽ αγιόκλημα ψιλό ψιλό φεστόνι...» 
Ποιητή λησμονημένε, ποίημα στην αρχή 
— μια αγάπη πριν της ώρας της και σείς — μια μόνη; 
μια αγνώριστη ομορφιά που πήγε μοναχή.

ΣΤΟΝ ΠΟΙΗΤΗ ΑΡΙΣΤΟΜΕΝΗ ΠΡΟΒΕΛΕΓΓΙΟ

Τέτοια χτίση σου μοιάζει, ωσάν δική σου ιδέα· 
τέτοιος κόσμος αθώος να σου φιλεί το χέρι, 
ευγενικιά ψυχή, που κατοικείς τα Αιγαία 
κι είσαι πέτρα απ' την πέτρα τους, πνοή απ' τ' αγέρι.

Σ' έχει η Μούσα το πλέον αγνό κρασί κεράσει 
που, ωσάν νησιού γιαλός, λάμπει κι αυτό ως το βάθος! 
Αχ, να θυμάσαι εκείνους που θα τους κολάσει 
μ' αμαρτωλό φαρμάκι, μ' αίμα και με πάθος...

Καθώς απ' το κατάρτι ο άνεμος διαβαίνει, 
πορεύεσαι — κι αφήνεις τον Καιρό να πάγει. 
Νεράιδα χριστιανή απ' τους στίχους σου βγαλμένη 
προσεύχεται για σένα στ' ανοιχτά πελάγη

και στης Χρυσοπηγής την Κεχαριτωμένη.

ΛΙΓΟΙ ΠΡΩΙΝΟΙ ΣΤΙΧΟΙ

Ασπρη η αυγή στις πέτρες στα σγουρά τους φρύδια. 
Του ίσκιου μου ο ίσκιος φάνηκε στα φεγγερά σανίδια. 
Ριγηλή δόξα κι άφαντη πίσω απ' τα χρυσά ξέφτια, 
χάραμα, γλυκοχάραμα, μες στού βοριά τα γνέφια, 
μάλαμα και χαμόγελο! Σου έχει, πριν βγείς ακόμα, 
μ' ένα σωρό του θησαυρούς αποκριθεί το χώμα, 
και, με ραβδί θαματουργό προτού να την αγγίσεις, 
η κελαδούσα συλλαβή στον ερχομό της βρύσης. 
Σιμά της κι ένα γύρο της στα φύλλα καθώς τρέχει, 
τον αέρα γλυκαθώρητη ψιχάλα περιβρέχει, 
κι εδώ δροσιά, εκεί ράντισμα — κι αλλούθε αποτραβιέται 
κι αλλού συχνά παραστρατεί και την πηγή του αρνιέται. 
Τηνε σαλέψαν τα πουλιά, κι οι πνοές την ξεδιπλώσαν, 
κι όπου κι αν είναι, λάλησε της λεμονιάς η γλώσσα·
κι εντός του τ' άνθος ξένης γυναικός για να χωρέσει, 
ένα χλωρό παράθυρο θ' ανοίξει μες στη μέση.

ΚΑΙΡΟΣ ΓΙΑ ΤΡΑΓΟΥΔΙ

'Από πάνω ως κάτω γέρνουν 
οικουμενικά πανιά: 
άσπρα νέφη συνεπαίρνουν 
εκκλησιά και γειτονιά...

Άξαφνος βοριάς σαλεύει 
τα στεκάμενα νερά 
και τα πέτρινα αναδεύει 
τ' αψηλού σταυρού φτερά.

Μα είναι για να ξαστερώσει· 
και — παράταιροι σπασμοί —
τρέμουν από λάμψη τόση 
μετρημένοι αστερισμοί...

— Λόγος ποιος την παρασταίνει 
τόση δόξα τ' ουρανού; 
μόνο οι λογισμοί οι κρυμμένοι, 
κι οι αστροφεγγιές του νού...

Αστραπή, φυλακισμένη 
— να φανεί, να μη φανεί; —
 τέτοιαν ώρα, αχ! και να γένει 
μια παιδιάστικη φωνή!

Μια φωνή — και να τον πάρει 
το σκοπό το μακρινό 
«τώρα βγαίνει το φεγγάρι 
αψηλά στον ουρανό»,

να το πάρει — με τρεμούλα 
το τραγούδι το καλό 
«σαν την κάτασπρη βαρκούλα 
όπου πάει γιαλό γιαλό»,

να το χάσει μες στο δρόμο 
το τραγούδι τ' αγαθό 
«να 'χα έναν ταχυδρόμο, 
να τον είχα βοηθό»!

Πες μου, ποιος τις ανασταίνει 
τέτοιες πάρωρες φωνές;  
— κι η δική μου τις παγαίνει 
ως τις πέρα γειτονιές!

Στο λιμάνι, κρύο και μαύρο, 
στα χαμώγια, εδώ κι εκεί, 
αχ που, τέτοιαν ώρα, να βρω 
νότες, μουσική;

ΦΕΓΓΑΡΙ

Φεγγάρι φανερό, φεγγάρι αληθινό, 
καθάριο, κι ανοιχτό φεγγάρι, και γυμνό,

κι ακροθαλασσινό φεγγάρι στο νερό, 
φεγγάρι σα νερό, φεγγάρι νοερό,

φεγγάρι σα νερό, φεγγάρι αρμυρό, 
από τη μάχη των πετρών και των νερώ,

σ' όλη αυτήν εδώ τη μάταιη παραλία 
είσαι η αφορμή απόψε για ομιλία...

(Τρέμει ξαστεριά ο αγέρας, και διαβαίνει. 
Είσαι όλη η βραδιά, σταγόνα καμωμένη!)

Άχανος βοριάς φύσησε σωστός, 
κι απ' της φιλαυτίας τα ρίγη είμαι μεστός...

Κι έτσι, αποψινό ανοιγμένο — φεγγάρι 
άκρη σε στενό και σύσκιο μακρινάρι —

όλη σου η παλιά μου αγάπη ξαναζεί: 
να 'μαστε μαζί, να κρυώνομε μαζί...

γιατί μόνο εγώ ξέρω το μυστικό 
να σε περπατώ και να σε κατοικώ:

γιατί, μέσα σου, γιατί μέσα στο φως μου, 
γιατί μες στο φως σου, είμαι δικός μου!

ΘΑΜΑ ΑΓΑΘΟ...

Δικά του αν όλα ο ίσκιος γύρω τα μοιράζει, 
μα φέγγος ουρανί μες στην κάμαρα ανοίγει: 
άσπρο, φεγγαροπρόσωπο πανί χαράζει, 
κι άχνη μια φούχτα χάμω περισσεύει, ολίγη.

Φεγγάρι, στο παράθυρο με τις γλυσίνες 
ήρθες, και με τα κάγκελα, να κατοικήσεις·
γλυκά συγχύζεσαι με τις στενές κουρτίνες 
και γράφεις το από μέσα ωσάν κελί μαγίσσης.

Σα φλούδα από βαφή, σαν αλοιφή που ετάκη 
κι άχνη που ολίγα χνούδια παραιτάει ξοπίσω, 
εδώ σε μιάν ακμή, κι εκεί σ' ένα χαράκι, 
θαμπό φεγγάρι, δείχνεσαι, παραθυρίσιο.

Μες στο σπίτι μας ήρθες, κι όξω σ' εκαρτέρει 
θάμα αγαθό — και πως απόψε να ελπίσω; 
Τα φεγγαροτριαντάφυλλα που μου έχεις φέρει, 
να τα χαρώ πως ήταν και να τ' αποχτήσω;

Ήλιος δεν είσαι ογρός, που από τα μάτια τρέχει
κι απ' τα στυφά τα βλέφαρα τ' αγρυπνισμένα
φως είσαι μυστικό — για τούτο σε κατέχει
γύρω μου ο κόσμος τ' άψυχα κάλλιο από μένα,

χτισμένα και δεμένα με την ίδια γνώμη, 
λες κρέμονται από κάποιο στόμα που θ' ανοίξει, 
κι ακούν, κι ακαρτερούν, που λες κι ολίγο ακόμη, 
και μια αγαθή φωνούλα μέσα τους θα φρίξει...

Της γης το πρόσωπο πως σε μεταλαβαίνει, 
λιπαρό φως νυχτιάτικο, χαρά του τόπου! 
Η ουσία γιατί είσαι του ύπνου μεταμορφωμένη, 
η ουσία του μηδενός γιατί είσαι — και του ανθρώπου.


Η 'ΣΑΡΜΟΝΙΚΑ, Η ΚΙΘΑΡΑ...

Η 'σαρμόνικα, η κιθάρα 
και τ' αγόρια συντροφιά 
— γέμισε η βραδιά λαχτάρα 
και πρωτάκουστη ομορφιά.

Μα όλη η πίκρα, σαν τη σκόνη 
που καθόταν στην ψυχή, 
σαν να παίρνει και βουρκώνει, 
χτυπημένη από βροχή.

Στάζει η γόησσα η κιθάρα 
βαριές νότες, σκοτεινές 
κι η 'σαρμόνικα η κλαψάρα 
πάει ξοπίσω απ' τις φωνές...

Μα για μένα, που — όσοι χρόνοι 
πάνω μου ήθελαν διαβεί —
όμως, πάντα, άμα νυχτώνει, 
ξαναγίνομαι παιδί,

το τραγούδι τούτο μοιάζει 
όχι ανάσταση διπλή, 
μα σαν αίμα που φωνάζει... 
— κι απ' το εγώ μου αντιλαλεί.

Μαύρη η γης και τρεμουλιάρα·
τ' άστρα, απάνω, αλαλαγμός... 
— σαν καμπάνα είν' η κιθάρα 
κι η 'σαρμόνικα ψαλμός.

Είναι εργάτες και τεχνίτες 
που τους έσμιξε η βραδιά 
— οι στρατιώτες, κι οι πολίτες, 
όλοι αμούστακα παιδιά.

Οι παράταιροι, κι οι ξένοι 
στα σοκάκια τα φτωχά 
— έξι αγόρια, και τα δένει 
το τραγούδι μοναχά:

Ποιος πηλήκιο· ποιος κασκέτο·
και ποιος χύμα τα μαλλιά 
— το γαρίφαλο στο πέτο 
κι η 'σαρμόνικα αγκαλιά...

Σκοτεινή κοιμάτ᾽ η Αθήνα 
κι αρχινήσαν, στη γραμμή, 
τ' άγνωστα τραγούδια εκείνα 
που λες τα 'πλασε η στιγμή.

'Αλλά οι δυό μας, που ακουμπούμε 
στο παράθυρο μπροστά, 
στο ίδιο το τραγούδι ακούμε 
το πως ζούμε χωριστά:

Σου είν' εσένα γλώσσα ξένη 
τούτ' η γλώσσα η σκοτεινή, 
που σαν ηδονή αμαρταίνει 
και σαν αμαρτία πονεί.

Μα για μένα, που — όσοι χρόνοι 
πάνω μου ήθελαν διαβεί —
όμως, πάντα, άμα νυχτώνει, 
ξαναγίνομαι παιδί,

το τραγούδι τούτο μοιάζει 
όχι ανάσταση διπλή, 
μα σαν αίμα που φωνάζει... 
— κι απ' το εγώ μου αντιλαλεί.

Κι η καρδιά μου; πως το ξέρει 
τούτο το αίμα το ζεστό, 
το φιλί και το μαχαίρι 
και το ψυχομαχητό;

Θύμηση παλιά — που μοιάζει 
κι απ' την πρώτη πιο θολή —
με ποια δόξα με τρομάζει, 
με ποιο μίσος με φιλεί;

Κάτι, οπού το ξέρω μόνος, 
ξαναζεί και νοσταλγεί 
— η ερημιά, κι ο μαύρος πόνος 
πότε μ' έσπειραν στη γη;

Κάποιο βάνει ο νούς μου σχήμα 
τέτοιες ώρες σαν κι αυτές...
— Ποιανής ζωής με καίει το κρίμα, 
που δεν το έπραξα ποτές;

ΠΑΝΣΕΔΕΣ

Άκρα παντού ησυχία — και τήνε περισσεύουν 
τα συντρεχούμενα νερά γύρω απ' τη βρύση 
κι οι πανσέδες, που απόψε ουδέ στιγμή σαλεύουν·
και το κορίτσι που έπιασε να τους ποτίσει.

'Ανήξερη θωριά στα μάτια με γελάει, 
κι αφή, γλυκοπερπάτητη διπλά απ' τις άλλες·
πότε στάλα· και πότε θάλασσα — και πάει: 
μια, στάλα· και μια, θάλασσας μαβιές αγκάλες,

ανήξερος πανσές, μέσα στην πάσα ειρήνη, 
χαίρεται, αναίσθητος, του πλάστη του το κρίμα·
και το γειτονικό τ' αγέρι οπού τον ντύνει, 
στον ίσκιο το τυλίγει απ' το δικό του εντύμα,

το εντύμα του όλο στάλες, μια μέσα στην άλλη, 
κι ίσκιωμα γαλανό στού γαλανού τη μέση, 
απ' το λιλά και σ' άλλο πιο λιλά, και πάλι 
— του παγονιού φτερά σα να 'θελε φορέσει.

Σφιχτοκρατούμενος στης ρίζας του το χώμα 
— κι όσο τον βλέπω, στο είναι του να, που μου μοιάζει! 
Σα να με ακούει με το είναι του, κι ωσάν, ακόμα,
με τα γαλάζια μάτια του να με σκεπάζει...

Κι έρχεται, το λουλούδι, έρχεται και με σμίγει 
— κι είναι σα να το μέλει και να μη το μέλει —
στα μαβιά του · με ντύνει, με περιτυλίγει, 
στ' αξέβαφα μαβιά με ντύνει, και με θέλει.

Το φύλλο κατά μέσα στην καρδιά του κλίνει 
κι αγάλια, με χωρεί κι εμένα, ολίγο ολίγο·
στα μάτια του τ' ανήξερα με καταπίνει 
— και στους πανσέδες μέσα, ένας πανσές ανοίγω.

Ζ

ΜΠΕΓΚΟΝΙΑ

Στεκάμενα γυαλιά, στεκάμενο κλωνάρι, 
σαν κέντημα παλιό του τοίχου, με τις κλάρες... 
Μπεγκόνια, μελετάς της αμέλειας τη χάρη, 
μες στων παραθυριών τις αψηλές καμάρες.

Λιπαρό φως στα φύλλα σου, θλιμμένη χλώρη, 
κυλάει απ' τα μαβιά τα τζάμια, στάλες στάλες... 
Παραθυρίσιου περβολιού μοναχοκόρη, 
μες στης απαρνησιάς σταλάζεις τις αγκάλες.

Το κλουβί στον αντρέ που σπίνος λουλουδίζει, 
την ένδοξη κιθάρα αναζητάς, και λείπει. 
Κι εδώ, από σβηστή πίπα, κρύος καπνός μυρίζει. 
Άτεχνη σε γυρνάει αλλουνού κόσμου λύπη...

Σαν αλαφρομελέτητες, κάπου μια σκάλα 
νότες γελιέσαι ακόμα γύρω ότι πλανάται. 
Όχι: Στη χειμωνιάτικη, την κρύα τη σάλα, 
παγαινόρχεται ανθρώπου ανάσα που κοιμάται.

Τρεις αδερφές — τρεις κάμαρες σ' εσέ αγναντεύουν, 
μα αχάριστη αψηλώνεις στ' αψηλό το σπίτι. 
'Αλησμονάς τα φύλλα σου — να ταξιδεύουν 
στων αθηναίικων δειλινών το παραμύθι,

τα φύλλα τα πλατιά μες στού τοίχου την κόχη, 
σα στεκάμενες βούλες σε νερά θαλάσσης. 
Φουσκοδεντριά δε χάρηκες και πρωτοβρόχι, 
πουλιά γεμάτο απόβροχο δε θα χορτάσεις.

Αγοραστό το χώμα σου, στενό τ' αγέρι. 
Άλλη τύχη σου μέλλετ' εσένα, άλλη χάρη: 
το αλαφροσύχναστο κοριτσίστικο χέρι, 
το γεναριάρικο το σπιτικό φεγγάρι.

ΚΑΙΝΟΥΡΙΟ ΣΠΙΤΙ

Ανάμεσα από τα μεγάλα, 
τ' αψηλά τζάμια, αντικριστά, 
οξιές και μάρμαρα στρωτά, 
χειμωνιάζουν, μέσα στη σάλα.

Για να μην κρυώνουν (απ' τα χρόνια 
πιότερο, παρά απ' τον καιρό) 
να τους σκορπίσω εγώ μπορώ 
μιάν αγκαλιά από χελιδόνια.

Στην καρδιά του μετάλλου απάνω 
να βάλω ριγηλά φιλιά, 
με φυσαρμόνικα παλιά 
τον αέρα γύρω να ζεστάνω.

Κι εσύ όμως, σύρε τις κουρτίνες 
κι απέξω ιδές: ζωγραφιστό, 
των παλιών δρόμων μας, αυτό 
το παραμύθι, πες, δεν είναι;

Στα τζάμια, εμπρός του (ω αλληγορίες!) 
κρέμονται φύλλα σταχτωπά. 
Τ' αντικρινά σπίτια, θαμπά, 
φιλίες που στάζουν κι ιστορίες!

'Απ' του κοντού τοίχου την κόψη, 
απ' τις μυρτιές, χεροπιαστή, 
τον ίσιο δρόμο περπατεί 
γλυκιά γυναίκα (με όποιαν όψη!).

Πάει, τραγουδώντας το μετάξι 
— θαρρετά νώτα και λιγνά —
στην εκκλησιά, στα εσπερινά, 
πάει με τα πόδια, να φυλάξει...

Και — μη σφαλίσεις, προτού αρχίσει 
κι έξω νυχτώσει, και προτού 
σιμά στη λάμπα μαζευτούν 
τα έπιπλα, που 'χουνε σαστίσει.

Κάθου — ντυμένος περασμένα 
που τα 'χεις και τα κατοικείς —
και θα γευτείς τ᾽ αφαιρεμένα 
τα μάτια της περαστικής.

ΣΠΙΤΙΚΟ ΠΕΡΙΒΟΛΙ

Πολυκατοικημένο είναι το ράφι 
με τις γλάστρες, πηχτά τα φύλλα, και τα κλώνια·
γλάστρες κι ως μες στην πέτρινη, χάμω, τη σκάφη, 
κι ο φίκος, γείτονας, σκουντά τα πελαργόνια.

Το μούσκλο, βελονιά τη βελονιά, και βρίσκει 
παντού την κούφια ρίζα να κατασκεπάζει. 
Δες, κι η φραγκοσυκιά που τρέμουν της οι δίσκοι, 
ξωτική σάρκα αγκαθερή, πράσινη, μοιάζει.

Κι έξαφνα, κάπου εδώ στα χόρτα, η σαν πιο πέρα, 
φύσημα ολίγο κίνησε να τα πειράξει: 
εσύγχυσε αλαφρά τον άθυμον αέρα. 
Χαλάει τα φύλλα, βιάζεται, χαλάει την τάξη,

κι η σταχτερή, η περπατημένη η πρασινάδα, 
το μελαγχολικό κορίτσι που διαβάζει, 
τα ημερινά τα μάρμαρα, η περιπλοκάδα, 
το σπιτικό περιβολάκι, συννεφιάζει.

Μυριστικά, ποτιστικά γύρω απ' τη βρύση, 
παράταιρα, εσυγκλίναν — κι εξανακαθίσαν·
κάτι ξένο σα να 'ρθε να συγκατοικήσει· 
και μια φούχτα σπουργίτια ομόγνωμα εσκορπίσαν...

Μα έλειψε κιόλας. Μα ήτανε μια απάτη ακόμα, 
μούχρωμα  — κι έλιωσε, κι ίσκιος απλής ημέρας. 
Για τη σάρκα πικρός, αχ! πικρός κι ως το στόμα, 
του πρωτοχινοπώρου πέρασεν ο αγέρας...

ΤΕΛΗ ΑΥΓΟΥΣΤΟΥ

Απόψε πως να παρομοιάσεις 
των πιπεριών την ταραχή; 
— μακριά, στού δρόμου την αρχή, 
είναι σαν μήνυμα θαλάσσης...

(Αύγουστος μήνας. Πάει το θέρος 
κιόλας, και πάει χωρίς σκοπό. 
Φθινόπωρο — πως να σε πω; — 
πιά δεν αργείς πολύ, το ξέρω.)

Τ' άσπρο το πεζοδρόμι αν πιάσεις, 
θε να βγεις τάχα όπου και χτες; 
Εκεί είναι κάτι ωσάν ακτές 
και σαν προμάντεμα θαλάσσης.

Κι άξαφνα, να, απ' τα περασμένα 
του οργάνου λύνεται η φωνή: 
Εδώ είναι, γύρω — και πονεί 
μέσα στον κόσμο, στα χαμένα!

Στον ίσκιο εχύθηκαν του τόπου 
από νότες εσπερινοί: 
εδώ είναι γύρω, και πονεί 
η αμαρτωλή ψυχή του ανθρώπου.

— Κλειδιά και κόκαλα και τέλια, 
και λαθεμένη μετρική, 
ποιος ακούει τη σπαραχτική, 
ποιος, την παράτονή σου εντέλεια;

Τα κιόσκια, να τα, γύρω, αδειάζουν. 
Και συ; της θάλασσας τα λες, 
ακόμα — κάτω απ' τις ψιλές 
τις πιπεριές, που συννεφιάζουν;

Απόψε, ω, σε ξεχάσανε όλοι, 
κι εσύ μηνάς για τη βραδιά, 
τις μεταμέλειες στην καρδιά 
και τη δαρτή βροχή στην πόλη!...

Έφυγε; — η σώπα — ξαναρχίζει; 
Γλώσσα, που δεν έχεις γραφή! 
Σοφία! κάθε μια στροφή 
δική σου, όλη τη γνώση αξίζει!

Αχ, γιατί κιόλας να σωπάσεις; 
Μην είναι για να ξαναρθεί 
πάλι το μάντεμα, βαθύ, 
της χινοπωρινής θαλάσσης;

ΧΙΝΟΠΩΡΙΑΤΙΚΗ ΕΚΔΡΟΜΗ

Πρωτοφάνηκε η θάλασσα, έρημη, όταν 
ξεσπούσε καταπάνω μας βροχή·
τ' αμάξι μας, ο δρόμος εβρεχόταν 
κι εσκούραινεν η άσπαρτη εξοχή.

Μα ήταν οι τόποι για να τους ταιριάζει 
τέτοια ατμοσφαίρα κάλλιο η ξαστεριά: 
Νοέμβρης, βοριάς: στο βάθος να χαράζει 
στενή θάλασσα μέσα στη στεριά.

Πάνω στο κόκκινο χώμα, εσβηνόταν 
αυλάκια από τροχό, πατημασιές 
παλιές, ποιος ξέρει ποιες! κι εκείνες όταν 
τριγυρνούσαν στις ακροθαλασσιές.

Κι όμως πρόσχαρη πέρασε όλη η μέρα! 
Γιατί ήταν τα κορίτσια, γελαστά, 
γιατί ήταν συντροφιές, πιο δω, πιο πέρα, 
τραγουδιστές λαλιές, ξεφωνητά!

Δε βούιζε ο λόγγος με τα χλωρά σχίνα 
από χαράς προσποίηση: πιο πολύ 
πουλιών κοπάδι εμοιάζαν, μα από κείνα 
που η άνοιξη άλλου τύπου δεν καλεί.

Σύναξη όλο παιδιά, χαριτωμένη, 
κυνηγούσε, ως απάνω στις κορφές, 
τη χινοπωρινή χαρά, κρυμμένη 
στα σύδεντρα και τις κακοτοπιές,

Μια μέρα! δίχως χρέος και δίχως έννοια! 
τόσο το ξάφνιασμα όση κι η χαρά 
απ' όλα αυτά, τ' αλλιώτικα, τα ξένα, 
τ' ασυνήθιστα και χωρίς σειρά.

Ωσότου πιά κι ο ήλιος στ' άσπρα βράχια 
έσταξε μέλι από τη συννεφιά, 
σα να ζήλευε, κι ήθελε μονάχα 
να μοιραστεί, κι αυτός, τη συντροφιά.

ΠΑΛΙΟ ΑΘΗΝΑΙΚΟ ΧΙΝΟΠΩΡΟ

Ανέμου νοτερή συρμή, σκόνη τυφλή, 
και σπόροι κατά πρόσωπο και στάλες κρύες, 
ένα ομπρελίνο ανάστροφο, που δε βολει 
να κλείσει (τι ιστορίες!),

το σχήμα — γυριστό κατά τα περασμένα —
γυναικός σε ανοιχτόν δρόμο με πιπεριές
— που τα νώτα λυγάει στον άνεμο στραμμένα 
— του χινοπώρου οι πρώτες οι αλλαξοκαιριές!

Παντού ένα γύρο, ηχός, παντού, κι ηχού αφορμή... 
Στού αγρού πεζοδρομιού τα λίγα δέντρα βρέχει, 
βρέχει στα φύλλα· ανάλαφρη σέρπει η συρμή 
κι η ψιχάλα, η ψιχάλα, κόμπος κόμπος, τρέχει.

Αναμερίζει αργά τη φυλλωσιά η βροχή, 
ψαχτή, ψηλαφητή κι ανοίγει μες στη μέση 
κι η φυλλωσιά: να πιεί βροχή, να καταπιεί· 
και σέρπει, όλο βαθιά η ψιχάλα να χωρέσει...

Ψιλή η ψιχάλα, ψάχνει, στάλα στάλα, 
τα φυλλαράκια, ψάχνει, και τα περπατά... 
Φυσάει — και τ' ακριανά τρίβονται πάνω στ' άλλα... 
(Τι παίξιμο πικρό στού δρόμου τ' ανοιχτά!)

Απόμακροι, οι κορμοί των δέντρων, χωματένιοι· 
χωματένιο, πηχτό το βρόχινο νερό: 
ρήχη θολά, λιγοστή στάχτη, βουρκωμένη. 
Άξενο σύθαμπο, σκοτείνιασμα πικρό...

Παντού ένα γύρο, ηχός, παντού, κι ηχού αφορμή... 
Στού ογρού πεζοδρομιού τα λίγα δέντρα βρέχει, 
βρέχει στα φύλλα· ανάλαφρη σέρπει η συρμή 
κι η ψιχάλα, η ψιχάλα, κόμπος κόμπος, τρέχει.

— Οχτώβρη εσύ! Με τις ψιλές τις συννεφιές, 
Οχτώβρη εσύ — ουρανοί και δρόμοι δίχως άκρια — , 
θύμησες χάρισέ μου! εσύ, και ζωγραφιές! 
Κι ένα ποτάμι (ακούς;) μέλι γλυκά τα δάκρυα!

Αχ, σε ποια κοκαλένια πένα αλησμονιέσαι, 
του αθηναίικου εσύ χινόπωρου λυγμέ, 
σε ποιανού μαντολίνου την κουφάλα μέσα,
ψιχάλα κυνηγάρα, που έβρεχες για με;
ΠΟΥΛΑΚΙ ΑΠΟΒΡΟΧΑΡΙΚΟ...

— Πουλάκι αποβροχάρικο, που γύρω αστράφτεις 
κι άγρια χελιδονίσματα βάνεις στο σπίτι·
ανάγκη σ' έφερε κι απάνω της σκοντάφτεις 
κι απάνω της σαστίζεις και χτυπάς τη μύτη —

το πρωτοβρόχι σ' έφερε στο παραθύρι, 
που η στάλα του η μεγάλη κόβεται στη μέση, 
μιάν εδώ, μιάν εκεί — να πέσει, να μην πέσει... 
(κι αχ! ποιος να πιεί το πρώτο σου πικρό ποτήρι!)

Σύγκαιρες και παράταιρες, μια, δυό, οι ψιχάλες, 
στεκάμενες, κρεμάμενες σ᾽ ακμές και ξύλα·
κι η μια την άλλη διώχνει και τις δυό τους άλλες... 
Μόλις στο πέσιμό τους κι απαντούν τα φύλλα.

Πρωτοβρόχι στα δέντρα, στον κοντό το δρόμο, 
στα κλαριά, που το μέλι στάλαζαν του Αυγούστου, 
στα στερνά γυμνά χέρια, ξέχειλα απ' τον ώμο 
και στα γυαλιά του αντρέ με τους κελαηδισμούς του.

Γειτόνεψαν το σπίτι και το περιβόλι 
κι ο τόπος ο αδειανός θαρρείς να κατοικήθη... 
Το χώμα, το στυφό κοτσάνι, η Πλάσις όλη 
της βροχής το γλυκό διηγάται παραμύθι.

— Ροδιά (που εφέτος με έφτασες ως τον αγκώνα), 
να σε σφαλίσω μου έρχεται στις δυό μου αγκάλες, 
κόρφο με κόρφο, σύγκλωνα, γόνα με γόνα, 
και της βροχής στο φύλλο σου να πιώ τις στάλες,

και ροδιά, και πουλί, κι όλην εσένα, χτίση, 
που έτσι γλυκά γκρεμίζεσαι κι αγάλι αγάλι 
κι άνθρωπος δεν έχει καρδιά να σ' εμποδίσει, 
καρδιά να στοχαστεί καινούρια ρόδα πάλι.

ΤΗΣ ΝΟΤΙΑΣ ΤΟ ΧΕΛΙΔΟΝΙ

Ηλιόγερμα στον ουρανό 
κι αγέρας βουίζει στο στενό... 
βουίζει καημό, βουίζει ερημιά, 
αγάπης βουίζει αποθυμιά.

Ετούτη η στάχτη κι η νοτιά 
μπήκε απ' τη στράτα την πλατιά 
— πέρα, όπου παγαίνουν μόνες 
του τηλέγραφου οι κολόνες,

κι έδιωξε — πριν απ' τη βραδιά —
τα λίγα που έπαιζαν παιδιά 
(το 'να με τα δεκανίκια), 
που έπαιζαν με τα χαλίκια...

Φυσάει, και — πέρα απ' τη γωνιά —
μαζεύει η πύκνα, η σκοτεινιά·
το χαμηλό μας το στενό 
πλακώνει σύννεφο βουνό.

Και, σε προσκέφαλα αγκαλιές, 
εσύ αρρωστάς γι' αμυγδαλιές 
— μυγδαλιές καμαρωμένες 
και στο σύννεφο γραμμένες —

εσύ αρρωστάς γι᾽ αμυγδαλιές 
και για προσκέφαλα — αγκαλιές... 
να πλάγιαζες, σαν τα παιδιά, 
στη γούβα μέσα στην ποδιά.

— Γειτονοπούλα διπλανή 
που αναμερούσες το σκαμνί 
και τον ποδόγυρο σφιχτά 
τραβούσες ως τα γόνατα,

που να βγείς με τον αγέρα 
να σου πω μια καλησπέρα! 
— καλησπέρα σαν το μέλι, 
που η γιαγιά σου δεν τη θέλει!

Φυσάει, φυσάει απ' τη γωνιά... 
Νωρίς αδειάζει η γειτονιά 
κι η θύρα κλειεί στο μαγαζί 
που συχνομπαίναμε μαζί,

η θύρα κλειεί στο μαγαζί 
κι ο αέρας ογραίνει απ' το κρασί 
και τα μάνταλα δαγκώνει 
της νοτιάς το χελιδόνι.

Κλαίει για κάρβουνο το χώμα 
και για μάγουλα το στόμα, 
κλαίνε οι πλάκες για μαγκάλι 
— και το μάγουλο γι' αγκάλη...

ΜΙΚΡΕΣ ΑΓΩΝΙΕΣ

Κλαίς, που βραδιάζει — κι η μητέρα 
τη βίζιτά της δεν τελεύει. 
Ξένος, στο δρόμο που αγριεύει 
σύννεφα κλαίς και κρύον αγέρα.

Βρέχει, σα χτες. Απ' άκρια σ' άκρια 
κατασταλάζει ο κούφιος ήχος... 
Και γίνεται αντικρύ σου ο τοίχος 
σα μάγουλο που τρέχει δάκρυα.

Μα τα παράθυρα η κυρία 
φριχτά που βγήκε να σφαλίσει, 
το γιατί κλαίς αν σε ρωτήσει, 
πες της μια ψεύτικη ιστορία.

Να, εσύ τον κόσμο τον φοβάσαι· 
τ' άλλα παιδιά δε σ᾽ αγαπάνε, 
σε ρίχνουν χάμω, σ' ανικάνε... 
Κάλλιο μέσα στο σπίτι να 'σαι

με τη λάμπα, με τα βιβλία, 
τα ξυλαράκια στο τραπέζι 
και με τον αδερφό που παίζει 
το σιδηρόδρομο η τα πλοία

κάλλιο στην κάμαρα, που ανοίγει 
Έναστρη, νυχτομαθημένη
— και το τραγούδι της, που βγαίνει, 
μέσα στον τοίχο της το πνίγει·

στο παράθυρο του Γενάρη 
που η μαυρομαντιλούσα η μέρα 
τρέμει όλο δάκρυα στον αγέρα 
κι όλο φριχτό μαργαριτάρι.

Απ' την ανίδεη τη γυναίκα 
σύρε να κλάψεις πάρα πέρα. 
— Αχ, πως θα ζήσομε, μητέρα, 
ως τις εννιάμισι; ως τις δέκα;

ΝΕΟ ΦΑΛΗΡΟ, ΣΤΑ 1910

Πλάκα μαύρη, απόψε ανασηκώσου, 
κι έλα, του κυμάτου η μυρωδιά, 
με τον αρμυρόν ανασασμό σου 
κι έλα, με τον κόσμο τα παιδιά!

Κι έλα, αγέρι ακροθαλασσινό, 
κι αμμουδιά στο γόνα το γυμνό.

Με το φιόγκο και με τη νταντέλα, 
ο στρατός στις ακροθαλασσιές 
— και μες στων νερών το πηγαινέλα, 
ανοιγοσφαλούν βούλες χρυσές.

(Αγεράκι ακροθαλασσινό 
απ' τον αζωγράφιστο ουρανό!)

Χτίζουν τα παιδιά, σκαλίζουν άλλα, 
αλλού πέτρες ρίχτουνε, κι αλλού 
πέφτουν με τα γόνατα τρεχάλα 
στα χαλίκια τ' άσπρα του γιαλού.

Να 'ναι και τ' αγόρια, τα κορίτσια, 
στα μαβιά και στα τριανταφυλλιά 
— απ' τ' αυτί τα πρώτα σκουλαρίκια, 
το ψιλό τιρτίρι στα μαλλιά;

(Άσπρα ρουχαλάκια από λινό 
κι αγεράκι ακροθαλασσινό!)

Είναι το παλιό τ' ακροθαλάσσι, 
είναι κι η μητέρα — και φορεί 
το καπέλο της, με το κεράσι 
και μια ορθή καρφίτσα λαμπερή,

Εντεκα χρονώνε χλωρό νύχι, 
σκάφτοντας στο φλούδι τ' αλαφρό, 
εμακροταξίδευε στα ρήχη 
ένα καραβάκι σα φτερό.

(Φρέσκα ρουχαλάκια παστρικά 
με το ναυτικό τους το γιακά!)

Σαν κι απόψε ήταν και τότες, όταν 
όλο μες στα πόδια, χαμηλή, 
μας γυρνούσε η θάλασσα κι ερχόταν 
μες στις ομιλίες μας να μιλεί...

(Αγεράκι ακροθαλασσινό 
και ψυχές των έντεκα χρονώ!)

Μα ύστερα; — ποιος ξέφευγε, μονάχος, 
όταν αρχινούσε, παρακεί, 
ο παλιός ο κινηματογράφος 
με τη μηχανή τη νευρική;

(Ω, το φως, το φως του το ουρανί, 
που έκανε φεγγάρι το πανί!)

Κι ώρες ώρες, άξαφνα, φοβόμουν, 
κι ένιωθα τον κόμπο στο λαιμό... 
που έβρισκα λυμένον τον δικό μου 
απ' του κόσμου γύρω το ρυθμό...

(Ω, το φως εκείνο το ουρανί, 
άσπρο τόσο, ως που να σε πονεί!)

...μια γυναίκα πάγαινε κι ερχόταν 
τυραννώντας τ' άσαρκο πανί...

(Ω, πως θ' αγαπούσε κιόλας, όταν 
ήξερε, άλλο τόσο, να πονεί!)

Σάλευε ο γλυκός κόρφος με βιάση 
— που δεν ήταν πλέον ο μητρικός·
μέσα μου μπουμπούκι ήταν να σκάσει 
κάποιο μυστικό: της γυναικός.

ΠΡΩΤΟΙ ΑΠΟΧΩΡΙΣΜΟΙ

Περνάει απόψε και άλλη μια 
νύχτα γεμάτη γιασεμιά... 
Εδώ είμ' ακόμα — και πιο πέρα 
τ' άσπρο κεφάλι του πατέρα,

τ' άσπρο το γένι, το αγανό, 
σαν τα κοτσάνια απ' το σανό 
— γλυκά κοτσάνια, με τ' αγκύλια 
που με αγκυλώνουνε τα χείλια.

Γλυκό κεφάλι, αναγερτό, 
που εγώ θα σ' αποχωριστώ! 
Εμπήκε Οχτώβρης. Και, σε λίγο, 
μου γράφουν τα παιδιά, θα φύγω.

Αφρολογάει η ακρογιαλιά, 
μακριά, κι ογραίνουν τα μαλλιά... 
Κι η νύχτα, αντίκρυ μας χτισμένη, 
μες στα σκοτάδια της σωπαίνει.

Κι εσένα, φόρεμα ανοιχτό, 
εγώ θα σ' αποχωριστώ! 
— που φεύγεις στο έβγαλμα του δρόμου, 
το δείλι, στον περίπατό μου,

αχνόθωρη περπατησιά 
μες στο μελτέμι οπού φυσά, 
που συχνοπαίρνει τις πλεξούδες 
και τις θαλασσοπεταλούδες...

— μες στο μελτέμι τ᾽ αρμυρό 
που οργώνει μέρες, το νερό, 
όργωμα φέρνει, όργωμα παίρνει, 
και πεταλούδες άσπρες σπέρνει —

μες στο μελτέμι, που βουερό 
σύγνεφο κάνει το νερό... 
— ανάριο φόρεμα του δρόμου 
που ξέρεις τον περίπατό μου!

Θα τ' αποχωριστώ το φως 
που φέγγει ο δρόμος μου ο κρυφός 
— λες και ποτάμι άδειασε χάμω 
χρυσό χαλίκι με τον άμμο,

τη σερτή νότα της φωνής 
(που ίσως δεν είναι κι εκεινής) 
στον αντρέ μέσα όπως πληθαίνει, 
με τον αχό ανακατεμένη...

Περνάει απόψε κι άλλη μια 
νύχτα γεμάτη γιασεμιά. 
Τ' άλλα είν' αδιάφορα και ξένα. 
Μιλάτε. Μη ρωτάτε εμένα.

Μιλάτε — εμένανε η φωνή 
κάτι άλλο θέλει να γενεί 
και μες στο στόμα, οπού το κλείνω, 
το πικρό κάντιο καταπίνω.

Περνούν τα χινοπωρινά 
τα βράδια — που έρχετ' εδωνά 
(έξω απ' το σπίτι μας) και κάνει 
με τ' αξαδέρφια της σεργιάνι...

Μήτε θα πάρω κι άλλη μια 
στο δρόμο με τα γιασεμιά 
— βράδυ, την ώρα των παιδιών, 
που τραγουδάνε από δυό δυό...

Για σκέψου — ολάκερη χρονιά 
και μες στη μέση, η χειμωνιά! 
— Μεθαύριο πάει μαζί μ' εμένα 
όλα για πάντα είναι χαμένα.

ΚΟΡΙΤΣΙΑ

Στρίβει ο σιδερόδρομος — και να 
τα ρηχά αθηναίικα τα βουνά! 
και, στην αγκωνή του περβολιού, 
τα πρώτα κορίτσια του σχολειού.

Κάτω απ' το φανάρι, το ισκιερό, 
τα λιγόζωα πρόσωπα θωρώ 
— νυχτοσυναγμένα απ' τα στρατόνια 
του μεσοσεπτέβρη χελιδόνια.

Μια ξαμώνει απάνω στη γαζία, 
μια άλλη τη φωνάζουν: «Ασπασία!» 
— στη χλωμή, κρεμάμενην αχτίνα, 
του σχολειού κορίτσια στην Αθήνα...

Μέσα στο αργοκούνητο βαγόνι, 
ο ίσκιος τους διαβαίνει, μεγαλώνει,

τα κορίτσια πέρασαν του δρόμου 
— κι άγγιξαν γλυκά το μέτωπό μου 
σα μεγάλα σύγνεφα, αγκαλιά, 
που στον κόρφο μέσα έχουν πουλιά,

κι έσυραν, απόξω απ' το γυαλί, 
το είναι τους το μάταιο, σα φιλί.
Μα οι κρυφοί απομένουνε οι καημοί... 
Να είναι αγάπη; αγάπης δοκιμή;

Στο ερωτοταξίδι που παγαίνω 
πρώτη ανάσα θάλασσα ανασαίνω.

(Τι γλυκιά που μπήκε ανασαιμιά 
γύρω, απ' την ξερή αποκαλαμιά!

Τρέχει ο σιδερόδρομος — και μες 
στο τρεχιό, δαγκώνει τις γραμμές. 
Σήκω απ' το παράθυρο. Ετοιμάσου. 
Το κουτί σου, εδώ. Τα πράματά σου.)


Κι ίσως θα 'ναι η μια τους (μιάν απ' όλες;) 
που αύριο, σα μοιράζουνε τις κόλες, 
μες στην πολυστόματη την τάξη, 
αύριο, θα μου πεί θα με κοιτάξει...

ΧΙΝΟΠΩΡΙΝΟ ΣΧΕΔΙΑΣΜΑ

Ah, nuées accourues des côtes de la Manche, 
Vous nous avez gâté notre dernier dimanche. 
LAFORGUE

Με χωρίς φωτοχυσίες, μ' ολίγους ήχους, 
βρέχει, «επί δικαίους και αδίκους»... 
βρέχει στην πλατεία, στη φυλακή 
— οικουμενική βροχή, ευαγγελική.

Βρέχει στα βαγόνια (ω ευθυμία) 
που γυρνάνε απ' τα Νοσοκομεία·
και στις προφητείες του Καζαμία 
(«τροπή του καιρού προς νότον... τρικυμία...»).

Βρέχει στα νερά, βρέχει στα φύτρα, 
βρέχει στις γαζίες σου, μαθήτρα! 
Βρέχει — τυπικά, και δίχως σημασία... 
Βρέχει στις μαθήτρες σου, γαζία!

Στού κενού τον κύκλο κατεβαίνει 
της βροχής σου η συνεφαπτομένη... 
Στ' ουρανού τη μάταιην αγκαλιά 
τρίγωνα, τα εξόριστα πουλιά.

Χινοπωρινές Ισημερίες 
(ω οι βροχές, ω οι τριγωνομετρίες!). 
Και να μη μπορώ (με συγχωρείς) 
να σου μάθω εκείνα που απορείς.

Βρέχει, Κυριακή... Κανείς, κανείς, 
άλλο από «γνωστούς» και «συγγενείς»... 
Κρίμας τη χαρά, κρίμας τη σχόλη! 
Δεν έχει σεργιάνι στο περβόλι,

που θα παγαινόρχεται, σκυφτός, 
στο σταχτί το μουσαμά του Αυτός!

ΣΗΜΕΡΑ ΚΛΑΔΕΥΟΥΝ

Απ' τις δυό του δρόμου τις μεριές, 
σήμερα κλαδεύουν πιπεριές. 
Κι απ' τον πνιγερό τους το χυμό 
έρχετ' ένας κόμπος στο λαιμό...

Χτυπημένη η βέργα στ' αψηλά 
απ' τον ήλιο απάνω ξεκολλά 
και, με τις δικές της αγκαλιά, 
πέφτει καταγής, με τα πουλιά.

Κι είν' η γης ολόγυρα στρωτή, 
κεντημένη ως πέρα με κλωστή, 
κι είναι σάμπως βάγια καταγής 
για καμιά παράτα της αυγής,

κι είναι δεντρολίβανο αγανό 
σε μονοκλησιάς εσπερινό, 
που πατούνε η πύκνα τα παιδιά 
στ' άσπρα σκαλοπάτια, τα φαρδιά,

κι είναι σαν πεσούμενη σμερτιά 
σε μονοκλησιά, σ' ολονυχτιά, 
που οι καμπάνες σκώνονται, βοή, 
και βροντομαχούνε ως το πρωί...

Μα οι πολλοί περνούν, διαβατικοί, 
μες στης πρασινάδας τη βροχή, 
μες στων πιπεριώνε το πρωινό, 
με τον αχνοπράσινο ουρανό,

μες στις πιπεριές, που ως στην κορφή 
γνώριμες μας ήταν στην αφή, 
που οι κατσίκες, μες στα δειλινά, 
σύρθηκαν στα πόδια τους οκνά,

μες στων πιπεριώνε το δρυμό 
που παγαίνουν ως στον ποταμό 
και βαρούν και μυριοθορυβούν 
σάμπως να φοβώνται να διαβούν.

Μόνο εσύ, ζευγάρι, που μπορείς 
και βγήκες περίπατο νωρίς, 
και περνάς, κι αφήνεις στα δεξιά, 
πίσω, την εγγλέζικη εκκλησιά,

και το μέλι νιώθεις στο λαιμό 
απ’ της χλώρης τον ανασασμό, 
μόνο εσύ, μες στους περαστικούς, 
σα χαρά τα βλέπεις και τ' ακούς,

μόνο εσύ τα παίρνεις για χαρά
τούτα τα κλωνάρια τα χλωρά,
κι είν' από τα πιο σημαντικά
του έρωτά σου περιστατικά!

Μόνο εσείς, που πάτε οι δυό πεζοί, 
με το πλούτος να 'σαστε μαζί, 
μες στις θύμησές σας τις βαριές 
θα 'ναι που εκλαδεύαν πιπεριές.

ΒΡΟΝΤΑΕΙ ΑΠΑΝΩΘΕ...

Στενεύει ο αντρές, φοβάται η σάλα, 
τα έπιπλα εφύγαν στη γωνιά, 
καθώς στριμώγνονται τ' αρνιά, 
σκέπη να βρούνε, απάνω στ' άλλα.

Έπεσες, μέρα μεσημέρι, 
θολό της συννεφιάς πουλί· 
τρομάρα ιδρώνει το γυαλί 
μια απιθαμή μακριά απ' το χέρι.

Βροντάει απάνωθε απ' τα σπίτια. 
Μες στην πλατεία, για δοκιμή, 
κατέβηκαν, για μια στιγμή, 
σαν τα παιδιά, λίγα σπουργίτια.

Τα πάντα εκρύφτηκαν· και στέκει 
άγριο το χώμα και γυμνό 
καταντικρύ στον ουρανό 
— για ποια πληγή; ποιο αστροπελέκι; 

Κι ο δρόμος, ξάφνω, απ' άκρια ως άκρια, 
άσπρισε, καθώς οι νεκροί· 
ο τοίχος γίνηκε, αντικρύ, 
σα μάγουλο που τρέχει δάκρυα.

Λουτρό είν' η γης· ο άνεμος, χώμα 
κι ουρανοσκότεινη ερημιά. 
Έλεος, ποτάμι, τρικυμιά! 
Κι εκείνη είν' έξω, αχ Θε μου! ακόμα.

Χάνεται ο κόσμος... ποιος το ξέρει! 
Να, του θανάτου το πουλί 
σκοντάφτει απάνω στο γυαλί, 
μια απιθαμή μακριά απ' το χέρι...

ΝΟΕΜΒΡΗΣ

Νοέμβρης προχωρημένος, με τις πάχνες 
στο δάσος, τις καμάρες, τη σιγή 
— πυκνή μες στις μυρτιές, στις πικροδάφνες: 
Νοέμβρης νεκρός για ο,τι οίστρος η κραυγή.

Κι όλα φαντάζουν σαν ταξιδεμένα 
— άκριες, πλαγιές, κορφές μες στις κορφές —, 
και με σίγουρη πλώρη κινημένα 
για βορινές πατρίδες και κρυφές.

Μονάχα ανεμοσέρνει αγρό τ' αγιάζι, 
γύρω στο μύλο που έδεσε ο καιρός· 
άνεμος σέρπει, κλαίει και κάπου κράζει 
στα πέτρινα χαλάσματα, βουερός.

Τριγύρω ο κάμπος — μάρτυρας — διηγάται 
τις χινοπωρινές, τις θλιβερές 
δόξες της τρικυμίας — χαρές φευγάτες, 
ροδιές σπασμένες, τόσες συμφορές.

Κι ωστόσο, το τριαντάφυλλο — καμάρι
του κρύου Νοέμβρη, θύμηση γοργή
της ώρας — μόνο εδώ το έχομε πάρει
βασιλικό, απ' τη φτωχιά φραγή!

Κι ωστόσο, σαν τα πετροχελιδόνια 
αθρόα πίσω απ' τις πέτρες, θαρρετά, 
ξεπέταξαν τα πρωτινά μας χρόνια, 
τ' απριλιάτικα — εδώ — κοπαδιαστά!

Στην ανεπάντεχη, κατοικημένη 
— σα μαγεμένη λες — απ' τα παλιά 
μεριά, το ρόδο τούτο κλειεί κι ευφραίνει 
τριάντα καλοκαιριών μοσκοβολιά,

για να το πάω, κλειστό στην απαλάμη 
— σαν τη λαμπάδα κάτω απ' το βοριά —
γοργά ως το σπίτι; Είν' άξιο να το κάμει 
μια πλατιά, γραφική καλοκαιριά.

Τρανό ταξίδι. Πέρα, στα κοπάδια 
— σταχτιά — τα πεύκα, βόσκει η καταχνιά. 
Πιο γοργά είναι της μπόρας τα σημάδια 
και πιο σιμά απ' το σπίτι η χειμωνιά.

ΒΟΡΙΑΣ ΦΥΣΑΕΙ...

Βοριάς φυσάει στη γειτονιά 
και παγωνιά στην πλάση 
και δέρνεται το σπιτικό 
το δέντρο, ν' απαγκιάσει.

'Από το δρόμο, απ' τα βουνά, 
κι ολόγυρα — από πέρα, 
πάνε τα μαύρα σύγνεφα 
κατά που σβήνει η μέρα.

Φυσάει το δέντρο θλιβερά 
και παραπονεμένα 
— μα εσύ παγώνεις στην καρδιά 
κι αλίμονο σε σένα!

Το σπίτι το γλυκό πονείς 
μες στο γλυκό το δείλι, 
που φύτρωνε στα πόδια του 
το πρώτο χαμομήλι,

τη γεναριάτικη αντηλιά 
που καθαρίζει ο αγέρας... 
και στο χρυσό το πάτωμα 
τον ίσκιο της μητέρας.

ΤΗΣ ΖΩΗΣ ΤΑ ΡΟΔΑ

Να το, αψηλά κι από μακριά, 
το παραμύθι του βοριά! 
— μες στα τετράγωνα τα μόνα 
το παραμύθι του χειμώνα.

Κι εγώ του δρόμου το θολό 
το μαύρο σύννεφο φιλώ 
κι είμαι, στα τρίστρατα τα μόνα, 
το παραμύθι του χειμώνα.

Να το αψηλά, να το μακριά 
το παραμύθι του βοριά! 
Που θα βρω εδώθε, αχ! πες μου, ξένε, 
τη ζέστα, αγάπη που τη λένε;

Εγώ που χρόνια κατοικώ 
το δρόμο τον αγερικό, 
πρώτη φορά είναι που φοβάμαι 
με το χειμώνα απόψε να 'μαι...

πρώτη φορά να πιστευτώ 
τέτοιο ακριβό, τέτοιο γραφτό 
— το πως η μοίρα μ' έχει κάμει 
μια πεταλούδα για το τζάμι.

Μα ιδές: Γοργό κι αληθινό 
κορίτσι βγήκε απ' το στενό·
μες στο φουστάνι οπού αναδεύει, 
τα δυό της πόδια ανακατεύει,

γυμνά δυό πόδια και χυτά 
— και με τι τέχνη είναι χτιστά, 
καθώς ο αγέρας τα ξεντύνει, 
με τι χαρά κι εμπιστοσύνη!

Σαν το πουλί που αναπηδά 
από κλαδί σ' άλλα κλαδιά, 
εχάθηκε ως να ξεπροβάλει 
από μια θύρα σε μιάν άλλη!

— Σκέτο, χαρούμενο παιδί, 
που σ' έχω βρεί; που σ᾽ έχω ιδεί; 
δεν είσαι η ασταχομαλλούσα 
που χλώμιαζα όταν σου μιλούσα;

Ρόδα και μήλα μάγουλα, 
μάγουλα ακέρια και καλά, 
πως σας λαχτάρησεν ο τόπος 
κι ο γερασμένος στρατοκόπος!

Γέλασε ο τόπος μονομιάς 
ως στην καρδιά της ερημιάς 
— κι ακέρια φούντωσε η μαυρίλα 
της ζωής τα ρόδα και τα μήλα!


ΜΕΝΕΞΕΔΕΣ

Μηδέ από ρόδο σέρνεις, μηδέ από λεμόνι, 
μύρο ονοματισμένο της ταπεινοσύνης. 
Λουλούδι, τέτοιο πνεύμα εσύ για ν' αναδίνεις, 
είναι που των δακρύων η βρύση σε φυτρώνει.

Χάρη αν το πένθος χαίρεται κι αν ευφροσύνη 
κι αν λουλούδισε η λύπη, εσύ θα το κατέχεις· 
αχ, πλάση ανήξερη, καημούς οπού τους έχεις, 
και πλάση ανθρώπινη, καημούς οπού τους κλείνει!

Πένθος δείχνεις· μα πιότερο, πένθος μυρίζεις,
κι η κούφια η καρυδιά για τούτο σε ματιάζει, 
γιατί άλλη απ' την ασώματη που σε συχνάζει, 
δε φοιτά πεταλούδα μέσα κεί που ανθίζεις.

Η ομορφιά, μα το ναί, η εγκόσμια δε σου μοιάζει 
— κι εγώ, ομορφιά που νιώθω μόνο άμα δαγκάνει 
ως τον πόνο σκληρά, που η μνήμη αίμα να βγάνει 
κι η αίσθηση η φθαρτή του ανθρώπου να σπαράζει,

στη γης τη χειμωνιάτικη, σε κάμπο κάτου, 
κάποτε ανέλπιστα ένιωσα όλο σου το μύρο: 
Ψυχή κοντά μου — κι άφαντη ψυχή ένα γύρο 
γλυκανάσαινε λες απ' το είναι του θανάτου...

Αχ ναί, ο που δεν πενθήσει, δε σε ξέρει ακόμα 
κι έτσι το μύρο σου έμαθα — γοργό να φύγει: 
στης καρδιάς σου τα φύλλα στέναξεν ολίγη 
ψυχή που μόλις θ᾽ άφηκε το γλυκό χώμα.

'Από τα παραμύθια ερχότανε του τόπου 
ο αγέρας... ταπεινά φρικιάζαν τα λουμίνια·
ψυχή ήσουν που έλειψε; παράπονον; ορμήνια; 
για ελάλησε το χώμα στην καρδιά του ανθρώπου;

Κι απόψε, που σε θέλω, άνοιξε μια — και κλείσε, 
μύρο εσύ, τ' αλλουνού, παρά αυτουνού του κόσμου· 
άνοιξε, εκείνο που όνομα δεν έχει εντός μου 
κι άφραστα λαχταρώντας το ρωτούσα «εσύ 'σαι;».

ΤΟ ΚΟΙΜΗΤΗΡΙ ΤΩΝ ΤΑΠΕΙΝΩΝ

Il dit les pauvres morts et les pauvres trépas. 
VERHAEREN

Ήταν ο παλιός, ήταν ο σκληρός, 
ήταν ο άσκεπος ο δρόμος, όλο εμπρός, 
από τόση δόξα θλιβερός.

Κι ήταν οι φτελιές, ταλαίπωρες φτελιές, 
κι ήταν το πολύ λιοπύρι, τυραννία 
— ενορίτισσες, φτωχές κι αμαρτωλές, 
που μια ανάξια εσέρναν λιτανεία,

κι ήταν οι φτελιές στους λάκκους, στις σκαφές, 
δίχως ίσκιο στάλα, ολόγυρά τους, 
ίδιες οι άμοιρες κι οι φανερές ταφές 
για τους πιο φτωχούς, τους ταπεινούς θανάτους.

Κι ήταν στο έβγα τους μούδιασμα χορταριού... 
τα σπαρτά Ιερά του αρχαίου κοιμητηριού, 
τ' άσπρο περιβόλι του σταυρού.

Κι οι ασβέστες του ήτανε πολύ 
βουλιαγμένοι, οι τοίχοι χαμηλοί... 
(Αχ, των είκοσι χρονώνε περισσές 
μέρες, για χαμούς κι απαρνησιές, 
μέρες γι᾽ άδικους χαμούς κι απαρνησιές!)

Κι ήλιος πάγαινε κι έπεφτε με βιά 
απ' το φλούδι ως μες στης πέτρας την καρδιά, 
ως της άβαθης της πέτρας την καρδιά, 
κι ήτανε σβηστά, κι ήτανε στεγνά 
κι ήτανε στεγνά τα δάκρυα τα στερνά.


Κι ήταν οι τρεμούλες του μεσημεριού... 
τα τρυγόνια του κοιμητηριού, 
το δικράνι, κάπου, στις κουφές, 
πάνω στις καινούριες τις ταφές, 
που τις δροσερές σύναζε σκαφές...

Κι ήτανε και το κοκκινωπό 
κι ήτανε το χώμα, το νωπό, 
που είχε τον δικό του το σκοπό... 
κι ήτανε ερημιά, και σ᾽ έπαιρνε, μεμιά, 
του χλωρού του τάφου αποθυμιά...

— Στίχοι λιγοστοί, στίχοι εδώ όσοι εσείς, 
γιατί φεύγετε τη μνήμη τη χρυσή; 
Κιόλας τρέμετε και σέρπετε, λειψοί, 
για μια σταλιά λιλά, μια στάλα θαλασσί! 
Τώρα, φεύγετε τη μνήμη τη χρυσή!

'Αδέξιες δοκιμές, η αλήθεια είναι πολλή! 
Γνώμη αράθυμη, τυφλή σας κατελεί! 
Δράμετε στα εγκόσμια πίσω, ώρα καλή!

ΡΩΤΗΜΑ Σ' ΕΝΑ ΚΛΩΝΑΡΙ

'Αρχή ποιάν έχεις, ποια, χωματερό κλωνάρι 
που άξαφνα απέξω παίζεις στ' αδειανό γυαλί; 
Τρεμάμενο, πούθε ήρθες, σχήμα του Γενάρη; 
Το δάσος τάχα σ᾽ έστειλε και με καλεί;

— Όχι! Να ελπίσω είναι πολύ: γριά χειμωνιά 
τα σταχτωμένα αστάχυα της — βαθιά — μαζώνει, 
αθρόα κινάει και κάθεται του βοριά η σκόνη 
— βαθιά — στο δρόμο που έρχεται από μακρινά...

Εσύ από πέτρες θα 'ψαξες τυφλά, να βγείς· 
μετρητές πέτρες, ψιλό χώμα κρύο, κούφιο μαντέμι, 
ξύλο τυφλό! κόμπο τον κόμπο όσο να βγείς: 
Κόμπο τον κόμπο να σε ψάξω τώρα τρέμεις 
για να με πας κάτω — στη γης;

MANTIKH

Βαλαντωμένη τουρκογύφτισσα του δρόμου, 
τι θες; να ξαναειπώ τα που είπες και ξανάπες; 
Οχτρό δεν ξέρω εγώ. Δε γνοιάζομαι για αγάπες. 
Κι άλλον για θάνατο δεν έχω πιά εδικό μου.

Με καταράστηκες, καταραμένη να 'σαι, 
σκληρή που περιφρόνησα τη μαντική σου; 
Σα βόλια σφύριξες δυό λόγια — για θυμήσου: 
«Ίσκιος θα σ' αφανίσει. Ανθρώπου μη φοβάσαι».

ΕΝΑΣ ΤΟΠΟΣ

Ασπρα μάρμαρα, σωρός, 
κι εν' αγρίμι αντικρινά μου... 
— πως εφάνη ο θλιβερός 
τούτος τόπος εδώ χάμου;

πως εφάνη ο θλιβερός 
λάκκος γύρωθε από μένα 
— τ' άσπρα μάρμαρα, σωρός, 
τα γυμνά, τα παγωμένα;

Μονοπάτι, εδώ σιμά, 
τη συρμή του δεν αφήνει· 
μόνο, μάρμαρα — χλωμά 
σ' ένα φως που ανοιγοκλείνει...

Άνθρωπος που να φανεί; 
(αχ, και να 'χα τέτοια σκέψη!) 
Μον' τ' αγρίμι αδημονεί 
να σαλέψω — να σαλέψει.

Μην εδιάβαζα — μπορεί —
κάποιαν άθλια εφημερίδα, 
κάποιαν είδηση πικρή, 
και πως νύχτωσε δεν είδα;

Να φωνάξω μια φωνή; 
Θα χαθεί, μακριά από στράτα... 
— σα σε κάμαρα αδειανή 
που αγριεύει η ξένη γάτα.

Να φωνάξω, δε θα βγεί 
κι η φωνή μακριά από μένα, 
παρά γύρω θα πνιγεί 
μες στα μάρμαρα τα ξένα...

Πέρα, τα βουνά, μαβιά, 
στέλνουν τ' άμαχο τ' αγιάζι 
με τι πίκρα, με τι βιά, 
το χειμώνα, που βραδιάζει...

Του κόσμου η βουερή η καρδιά 
— και το πάθος του — σβησμένο 
— σα φωνές από παιδιά 
που τα προσπερνά το τρένο...

Κι είδες: όπου και να βγείς 
— και μιάν ώρα δρόμο, ακόμα —
τι μεγάλη που 'ναι η γης, 
τι πολύ που 'ναι το χώμα!

Κάπου, γύρω, στη βραδιά 
— που μονάχα εγώ της λείπω —
λες κι υπάρχει μια καρδιά 
δίχως ήχο, δίχως χτύπο...

Κι ωσάν κόρη μοναχή, 
πριν απ' τη στιγμή του γάμου, 
ξάφνω, αισθάνθηκε η ψυχή 
κάτι απίστευτο σιμά μου.

Κι ωσάν κόρη, που κρατεί 
τους δυό κόρφους της να κρύψει, 
τρόμαξε έτσι, κατιτί 
τραγικό πως θα της λείψει...

Κι όμως, μέσα στο αδειανό, 
μες στα μάρμαρα τα ξένα, 
νιώθω, κάλλιο, πως πονώ 
κάτι αλλιώτικο από μένα.

Νιώθω, κάλλιο, πως πονώ 
κάτι — που άλυτο τ' αφήνω, 
θλιβερό και μακρινό... 
κι ίσως με πονεί κι εκείνο.

Νιώθω αγάλια να φορώ 
τ' απαλά, τ' άφιλα σκότη 
— τον εχθρό το θλιβερό 
που λυπάται απ' το δεσμώτη —

ν' απογέρνω σιγανά 
— σα να βρω της γης το στόμα 
και ν' αλλάζω ταπεινά 
γλυκά λόγια με το χώμα...

ΚΡΥΦΗ ΠΛΗΓΗ

Κορίτσι που ξεντύνεται 
το ρούχο του ως τη μέση —
μεταμελήθηκε η ψυχή 
να με ξαναφορέσει.

Μα εγώ, που τα είχα απαρνηθεί 
του κόσμου αυτού τα κάλλη, 
βαρυγνωμώ· και ντρέπομαι 
να τα θελήσω πάλι

κι η αγάπη, μόλις που άγγιξα 
— μην πάει και τη μαράνω —
 μάδησε, σα χινόπωρο, 
στα μάγουλά μου απάνω.

— Μάταιο κορμί! Τέτοιο γραφτό 
η μοίρα σου ας μην το 'χει! 
Να πάσχω — ας είναι οι δίψες σου, 
μα από τους πόνους σου όχι!

Κι εσύ, κρυφή, ζεστή πληγή 
δεν ήξερα πως είσαι· 
μα απόψε κρυώνεις — κι είν' αργά 
για να σου ειπώ το «κλείσε».

Απόψε που όλα είναι πικρά 
και λιώνουν, λίγο λίγο, 
ποιο να 'ναι το καλύτερο 
— να μείνω; για να φύγω;

— απόψε που όλα είναι πικρά 
και δε βολεί να διώξω 
τον ίσκιο από την κάμαρα 
κι απ' το δρομάκι απόξω.

Πόνος κουφός με περπατεί 
και το είναι μου με τρώει 
— αρρώστια για παράθυρο 
και για κουβεντολόι.

— Μα ουδέ και συ, διαλαλητή 
του δρόμου, δε μας ήρθες, 
με του βουνού τα ζούματα 
και με τις καυκαλήθρες.

Πουλάκια ευκολοσύναχτα 
μονάχα, τα σπουργίτια, 
πετιώνται από τα χαμηλά 
της γειτονιάς τα σπίτια

κατά την πύκνα τ' ουρανού 
που κουβαλούν τα ξένα 
— πουλάκια ευκολοσκόρπιστα, 
στο σύννεφο χαμένα...

ΤΗΣ ΝΥΧΤΑΣ

Στεκάμενα νερόφυλλα 
στο νερό τρέμουν, που κυλά· 
στο μικροσταυροδρόμι 
δε νύχτωσεν ακόμη.

Κι εγώ, που ωσάν γλυκόν καρπό, 
κρατάω το χέρι που αγαπώ, 
σφιχτό κι εμπιστεμένο 
— κι εγώ, που το παγαίνω;

Και που και ποιος να μου το πεί 
που όλα τριγύρω είναι σιωπή; 
— σιωπή, και σβήνει η μέρα 
στα σύννεφα του αγέρα

κι η γης βαθιά κι η γης μπροστά 
λες και το εγώ της μελετά 
και κλειεί, και σκοτεινιάζει 
κι ο κόσμος δεν τη νοιάζει...

σιωπή — και πάει ως την καρδιά 
της γης η σκέτη η μυρωδιά. 
— Εκεί, στο δέντρο πίσω, 
πάμε, να σε φιλήσω;

Και τι αν σ᾽ το πω κι αν δε σ᾽ το πω, 
τέτοιες στιγμές, πως σ' αγαπώ; 
Κάλλιο ας χαρούμε, πέρα, 
τα σύννεφα του αγέρα...

Λάμψη καμιά, φωνή καμιά. 
Όλα είναι δρόσο κι ερημιά 
κι όλα είναι φρέσκο χώμα. 
Να σε φιλήσω ακόμα;

ΠΟΙΗΤΙΚΗ

Διψάς, του στίχου το πουλί, 
της ξενιτιάς τ' αγέρι· 
μα ο κόσμος έχει ξενιτιές 
κι ο κόσμος δεν τις ξέρει...

Μην πείς: «Δεν καταδέχομαι!», 
μην πείς: «Κι αχ, πως να κάμω;». 
Πιάσε το στίχο σου σκυφτός, 
σαν το ψωμί από χάμω.

ΣΤΟΝ ΗΛΙΟ ΛΑΜΠΕΙ...

Στον ήλιο λάμπει η αγάπη μου, 
τρέμει με τον αγέρα, 
απάνω στα παράταιρα 
τα σπίτια, κατά πέρα.

Οι απομεσημεριάτικες 
καμπάνες τη χτυπάνε, 
που έρχονται, κύματα, κι η μια 
πίσω απ' την άλλη πάνε.

Στον ήλιο λάμπει η αγάπη μου 
κι αχνή, τρεμοντυμένη, 
με τις καμπάνες του βοριά 
στ' απέρατα παγαίνει.

ΔΡΟΜΙ, ΔΡΟΜΑΚΙ...

Δρομί, δρομάκι της φραγής, 
μην πολυβιάζεσαι να βγείς, 
μα ας είναι οι βόλτες σου πολλές 
απ' τα μαγκάνια, απ' τις ελιές.

Στενό δρομάκι της φραγής 
όλο να πας κι όλο ν' αργείς 
απ' τα περβόλια, από τις ελιές 
κι απ' τ' ουρανού τις αγκαλιές.

Κάθε κρυφό σου δε βαστά 
μηδ' έξι βήματα σωστά: 
μα, μόλις στρίψει το τειχί, 
κι αρχίζεις άλλο απ' την αρχή.

Μέσα στις βόλτες σου θα βρω 
ένα εκκλησίδι με σταυρό, 
το γαιδουράκι τ' ορφανό 
που λιγουρεύει για σανό,

το νήπιο που παραπατεί 
πλάι στην κυρούλα τη σκυφτή 
και τ' αξυπόλυτο παιδί 
που αγάπης λόγια τραγουδεί.

Ψιλό δρομάκι της φραγής, 
πούθε να πας; πούθε να βγείς; 
Θα 'χεις, το ξέρω, στο πλευρό, 
κι άλλο εκκλησίδι με σταυρό,

το σκύλο, δίπλα στο βοσκό, 
που δε μου οσμίζεται κακό 
και το γοργό το δουλευτή 
με τον βασιλικό στ' αυτί.

Σαν το βιβλίο σε μελετώ, 
κατεβατό, κατεβατό, 
ανοιγμένο αλφαβητάρι 
πάνω στού Θεού τη χάρη.

ΚΑΛΗ ΝΥΧΤΑ!

Ήρθε στο κλαρί του το πουλί: 
όλη μέρα πέταξε πολύ... 
Γύρισε η βαρκούλα, με τα δίχτυα: 
— Καληνύχτα, βάρκα, καλή νύχτα!

Νύσταξε κι ο ήλιος στο βουνό, 
από τόσον δρόμο μακρινό. 
Κλειεί του κρεβατιού του τις κουρτίνες 
με τις χρυσοκόκκινες αχτίνες.

Κι η μικρούλα η κόρη μου, η ξανθή, 
έπεσε κι αυτή να κοιμηθεί... 
Τι να βλέπει τάχα στ' όνειρό της 
και χαμογελά το πρόσωπό της;

Βλέπει τ' αγγελάκια μια χαρά 
να κολλούν στον ώμο της φτερά; 
Βλέπει τ' άστρα, σ' όλη τους τη φέξη, 
και δεν ξέρει ποιο τους να διαλέξει;

Ονειρεύου, κόρη μου, τερπνά, 
κι αύριο πάλι η μέρα σε ξυπνά. 
Να βρεις τα συνήθεια σου και πάλι 
και τον ήλιο στη δικιά μου αγκάλη.

Και για ν' αρμενίσεις στ' ανοιχτά, 
τα δυό χέρια μου τα σφαλιστά.

ΜΙΚΡΕΣ ΩΡΕΣ

Σφαλώ διπλά, σφαλώ σκληρά 
μες στο παράθυρό μου 
τη λάμπα που έκανε φτερά 
για τ' αντικρύ του δρόμου.

Μες στο χλωμό το πάθος της 
κοιμάται τ' άλλο σπίτι 
— και συ, γλυκοτρεχάμενο  
του μπαλκονιού σπουργίτι...

Κρίμα η μελέτη κι η σπουδή, 
κρίμα κι η νύχτα η μόνη! 
Γιατί ο σοφός κι ο ξάγρυπνος 
σα δε με καμαρώνει;

— Ευτυχισμένοι ανασασμοί 
των αλλωνών, που πάτε 
σα βήματα συντροφικά... 
Και τώρα ποιος κοιμάται;

ΑΛΗΘΕΙΑ, Η ΚΑΨΑ...

'Αλήθεια, η κάψα είναι πολλή, 
μα μην αναστενάξεις, 
μον' πες πως πας στη σύναξη 
της υστερνής σου τάξης.

Τούτο δεν ήταν το στενό 
και τούτο το λιοπύρι; 
— μα η ζέστα ήταν ξεφάντωμα 
κι η λαύρα πανηγύρι.

Ένα χαμοπαράθυρο 
κατά τον ήλιο εκλειούσε 
κι από τις γρίλιες καταγής 
το φως σταλοβολούσε...

Θυμάσαι; Εδώθε διάβαινες 
όταν κινούσες, όταν 
στο ασβολερό το γύφτικο 
τ' αμόνι ονειρευόταν.

Πες, πες, στο σπίτι εκεί βαθιά, 
στα μέσα απ' το μπαλκόνι, 
κάθεται ακόμα η μάνα σου 
σκυφτή, και σε μπαλώνει·

και πες, πες, στα παράθυρα 
της υστερνής σου τάξης 
κρέμονται τα τριαντάφυλλα 
— και πας να τα συνάξεις...

ΤΗΝ ΚΥΡΙΑΚΗ

Ξάφνω, μες στον κόσμο, μες στην πέραση 
στα κρουστά σου τ' άμφια πέρασες και συ 
— κι άφηκες τ' αγέρι πίσω το στεγνό 
και της εκκλησιάς το δεντρολίβανο,

πέρασες με τ' άσπρα κυριακάτικα 
και με τον ξανθό σου πίσω το χαλκά... 
μόλις διάβηκες· και περπατάς αργά 
— και το φως ακόμα ασπρολογά.

Σα μεγάλο, ωραίο πηγαίνεις όργανο 
που χτυπιούνται οι νότες του χωρίς ρυθμό... 
Μ' είδες, δίχως άλλο, κι είπες: «είν' αυτός» 
— αχ κι ήμουν, εκεί στον κόσμο, ο πιο κουτός...

Μες στη γωνιακή την τέντα, την πλατιά, 
στέκω, σάμπως να έλαβα λαβωματιά, 
στέκω, σα να μου έδωκαν κρυφή πληγή 
— κι ήμουν δίχως φύλαξη και συλλογή.

Γιατί δεν πατούσες βάγια χρυσαφιά 
κι απάνω στού Μάη τ' αγεροσύγνεφα, 
παρά σκέτα διάβηκες και ταπεινά 
μέσα από τα εγκόσμια και τα ταπεινά;

Πέρασες και πας, κι ακόμα σε θωρώ 
— κι είσαι ένα ξανθό που πάει, κυματερό, 
περπατάς και χάνεσαι στο σούσουρο 
σάμπως να 'σαι αφρός που λιώνει στον αφρό,

μες στα μαρμαρένια σου τα θαλασσιά 
που μυρίζουνε λινάρι κι εκκλησιά 
— κι όλο στα μπαλκόνια ο κόσμος καρτερεί 
ποια παράτα που έρχεται κι αργοπορεί;

ΕΠΙΣΤΡΟΦΕΣ

Έσπερε... 
φέρεις άπυ μάτερι παίδα.
ΣΑΠΦΩ

Μέσα απ' το δρόμο τον αχνό, 
μέσα απ' τα ουράνια τα λαδιά, 
μέσα απ' το γλυκό τ' όργανο 
— που κλαίει των δρόμων η καρδιά —

κορίτσια πέρασαν σωρό 
με την ψιλή, ψιλή βροχή 
(τι χάρη που έχει το χλωρό 
μετάξι επάνω που βραχεί!),

κορίτσια πέρασαν σωρό 
και μια, ξοπίσω, από σιμά... 
Το χέρι της το τρυφερό 
χώνευε μες στο μουσαμά —

μια μοναχή, μια σιωπηλή 
— κι έτρεμε ακόμα από όνειρο 
κι έτρεμε ακόμα από φιλί, 
σάμπως σταφύλι από νερό.

Κι ένα αλαφρό δεφτέρι, μες 
στο ντύμα το μενεξελί, 
στα δάχτυλά της έτρεμε 
σαν το γαλάζιο το πουλί...

ΠΑΛΙΟ ΠΡΩΤΟΒΡΟΧΙ

Καλώς την αναπάντεχη 
ψιλή βροχή, λίγη βροχή! 
Καλώς τη δρόσο που ανελεί 
μαζί μ' αυτήν και το γυαλί, 
και το φύλλο στο κλωνάρι 
τρέμει στο διπλό του αχνάρι.

Με τις κλωστές, με τις κρυφές 
τις αλαφρόπιαστες ραφές, 
κέντα, βροχούλα, κέντα 
την ψιλή σου την κουβέντα.

Κέντα με την ψιλή κλωστή 
το φυλλαράκι που κρατεί 
ανοιχτή την απαλάμη 
για να πέσεις δράμι δράμι.

Στα κλωναράκια, εδώ κι εκεί, 
έβγα, βροχούλα, για βοσκή, 
σβωλαράκια, σκουλαρίκια 
και τρεχάμενα σκουλήκια.

Γλυκοπερπάτητη βροχή, 
έβγα από δω, πέσε από κεί. 
Όλο πέφτει απ' τ' ανθοκλώνι 
κι όλο απάνω του σκαλώνει.

Κι από κοντά κι αλαργινά 
το φτηνό μέταλλο αρχινά 
— σαν πάντα του καλού καιρού —
το παραμύθι του νερού.

Κι η γης η απάτητη μιλεί, 
με το στεκάμενο πουλί, 
με το πουλάκι που πηδά 
να το! εδεκεί, να το! εδωδά.

'Από ψηλά φτάσε, βροχή, 
και της δροσιάς γλυκιά ψυχή, 
βελονιά για το μαντίλι, 
φυσαρμόνικα στ' αχείλι.

Βροχούλα, που έπιασες καλά, 
φερ' τ' ακριβά και τα καλά, 
φέρε στο σπίτι το παιδί 
και την κοπέλα απ' τη σπουδή!

Κι εσένα σ' έφερε η βροχή —
καλά που δεν έχεις βραχεί! 
μόνο η ξάστερή σου τσόχα 
σέρνει τη γλυκιά της βόχα.

Δωσ μου το χέρι σου· κι αυτό 
το μάγουλό σου είναι ζεστό·
το μάγουλό σου για να βρω, 
τα χέρια σου άνοιξα σταυρό.

Ήρθες, της κάμαρας πουλί, 
κι όλο το σπίτι μας μιλεί, 
να σ' αλλάξω, να σε λούσω 
με της νιότης σου το λούσο.

Τι θες; να πάρω απ' τα στεγνά 
τα ρουχαλάκια απ' τα σχοινιά; 
Έννοια σου, και δε θ' αφήκω 
και τη γλάστρα με το φίκο.

Και θα στυλώσω πιο καλά 
τούτο το τζάμι που σφαλά. 
Μα ποιος θα με φιλήσει 
που θα νοιαστώ την πλύση;

Τι; σκιάζεσαι, κουτό παιδί, 
τη λεμονιά να μη μας δεί; 
Μα κι αυτήν, εκεί στην κόχη, 
τη φιλάει το πρωτοβρόχι!

ΟΙ ΦΟΡΕΣΙΕΣ

Κάτι να βρω στη σύθαμπη, 
τη μέσα κάμαρα, έχω μπεί. 
Η κάμαρα είναι μοναχή. 
(Λείπεις, με την ψιλή βροχή.)

Κι οι κρεμαστές σου, οι άνισες 
μες στο ντουλάπι οι φορεσιές 
μοιάζουν κοιμάμενα όργανα 
στων παλατιών τα σκοτεινά.

Φόρεμα πλάι στο φόρεμα, 
κοιμάμενα και γνώριμα 
— σαν όργανα που τ᾽ άφηκες 
κι ακόμα βγάνουν μουσικές.

Τούτο, που σέρνει περισσές 
του ίσκιου τις κυματωσιές, 
μιάν άρπα μοιάζει, όλο χορδή 
— κι όπου ν' αγγίξεις, τραγουδεί.

Κι αυτό — που πάντα σε βοηθώ,
που είναι απ' την κόψη σου άμαθο —
κάνει στ' αυτιά μου σα βοερές 
να κυματώνουν δοξαριές.

Τ' άλλο που είν' όλο ογρόν παλμό, 
αρμόνιο πολυδύναμο, 
που ανοίγει απάνω απ' το ναό 
σαράντα θύρες για το Θεό.

Και τούτο, το τριανταφυλλί, 
βιολί — εν' αδιάκοπο βιολί, 
που σκώνεται τρεμάμενο 
να καρφωθεί στον ουρανό.

Μα το ζεστό, που έχει βραχεί 
με τους λεκέδες τη βροχή, 
φλάουτο — που σέρνει τον καλό 
στο στόμα μου τον άγγελο.

ΓΑΛΑΝΟ ΣΠΙΤΙ

Μέσα απ' τα δέντρα τα χρυσά 
σα χελιδόνι πέρασα, 
μέσα απ' τα δέντρα σαν πουλί 
κι ήρθα από δώθε — ώρα καλή.

Έξω είν' ο δρόμος γαλανός, 
του ανθρώπου ο ίσκιος αχαμνός, 
και φέρνει η αγριομολόχα 
της άνοιξης τη μπόχα,

η αγριομολόχα στο τειχί 
— ρίζα γυμνή, ρίζα ρηχή, 
το χώμα πιάνει σαν παιδί· 
φτερούγες σέρνει το κλαδί.

Κι εγώ; Φοράω το περσινό. 
Μα είναι το σπίτι γαλανό, 
λουλούδια βγάνει ο καναπές 
κι η ξέθωρη η βαφή αστραπές,

κι όλα ένα γύρο είναι καλά 
— το πιάνο με τα κόκαλα 
που έχει ξέσκεπο το φύλλο 
με το βελουδένιο ξύλο —

ένα χεράκι καθαρό 
— δάχτυλα, κρύα σαν το νερό —,
τ' άλμπουμ με τις σονατίνες, 
οι ηλιοστάλαχτες κουρτίνες...

Αχ, έναν άβγαλτο σκοπό 
δεν έχει εφέτος — να τον πω; 
Παίξε μου, αν σ' αρέσει — κι ο,τι·
σε στίχους του Κοφινιώτη.

Όλος ο δρόμος άνοιξε 
σαν τον καλό το μενεξέ 
στον ήλιο και στ' αγιάζι. 
Ένα πουλί σπαράζει.

Πουλί δαγκώνει άλλο πουλί. 
Κι εγώ καρφώνω το φιλί 
(έλα, κι αργούνε ακόμα!) 
καρφώνω σ' ένα στόμα.

ΕΝΑ ΚΟΡΙΤΣΙ ΓΡΑΦΕΙ

Στη σάλα με τη θάλασσα, 
το μούχρωμα, σε γνώρισα. 
Ήσουν με τ' άσπρα ναυτικά, 
με τα σιρίτια στο γιακά,

ήσουν με τ' άλλα τα παιδιά, 
στού Περαία μέσα την καρδιά 
— στο δρόμο με τη θάλασσα 
που κάνει βόλτα στα μισά —

την ώρα που είναι χαμηλά 
τα ουράνια, σάμπως μάγουλα, 
κι έξω, οι κυρίες οι καθιστές 
είναι γλυκές σαν άρρωστες,

την ώρα που έβλεπα, άβουλα, 
της βεράντας τα κάγκελα 
μαύρα γραμμένα — ως τα μισά, 
σα φράχτης για τη θάλασσα...

Στη βίζιτα ήσουνα, μαζί 
με τη μητέρα σου και συ. 
Θε μου, πως σε καμάρωνε! 
Ταίρι δεν είχες, μα το ναί.

Πράμα μου γύρεψες — και ποιο; 
η έσταξες μέσα μου να πιώ 
τα μάτια σου τα θαλασσιά 
— μέσα μου έσταξες θάλασσα;

μέσα στα μάτια μου άνοιξες, 
βαθιά άνοιξες, σάμπως πανσές, 
πανσές που βλέπει και δε νοεί 
— κι όλην μου σφράγισες τη ζωή;

Κακό παιδί, γλυκό παιδί! 
Της μοίρας μου είχες το ραβδί 
— κι εκεί που γύριζα αδειανή, 
σαν σάλα την καθημερνή,

μέσα μου κόσμο γέμισα 
— καθώς γεμίζει η εκκλησιά 
τους πολυστόμα τους ψαλμούς, 
τα βράδια τους Χαιρετισμούς,

καθώς το αγέρι, που άξαφνα 
μέσα απ' τ' ασφάλαχτα ξυπνά 
και σέρνει πίσω του, ζεστό, 
τα θάμνα λαό, τον κορνιαχτό,

και σέρνει πίσω του άξαφνες 
του κάμπου κλάψες και φωνές, 
φωνές — και ρίχνει τη φτελιά  
στης αλληνής την αγκαλιά...

Ημουν να πάω· δεν έφυγα. 
Σταμάτησα. Σαν τα ζυγά, 
σαν το ρολόι με τα χρυσά 
τα πέντολα, σταμάτησα

ν' ακούω, σαν έξω απ' τον καιρό, 
τ' ανθρωπινό το σούσουρο, 
τ' αγιάζι χνούδια να φυσά... 
τη φυλλορροούσα θάλασσα,

τα λόγια σου τα χαμηλά 
— σάμπως σκιαγμένα δάχτυλα 
πιάνουν τα ρούχα, τα μαλλιά· 
σάμπως που πιάνουν τα πουλιά.

Αχ, τι γλυκά που γέλασες 
σε δυό κουβέντες μου λειψές! 
αχ, κι ας γελούσες πιο πολύ! 
Το γέλιο είναι μισό φιλί.

Να το 'νιωσες που δέθηκα 
μαζί σου μ' άλυτον χαλκά; 
που ο,τι δικό μου το βαστώ 
για σένα — η για το θάνατο;

Το ένιωσες, πες μου, που έχεις πιεί, 
πες το κορμί, πες το ψυχή 
— σάμπως το στόμα των παιδιώ, 
μέσα στις φούχτες σου τις δυό;

μέσα στις φούχτες σου τις δυό 
πήρες τα μήλα των παιδιώ... 
έγειρε ο δίσκος — και κυλά 
κοπάδι, τα ροδόμηλα.

Στη σάλα, χτες, σε γνώρισα 
σα να 'τανε στη θάλασσα, 
στη θάλασσα και στ' όνειρο 
— στη σάλα που έτρεμε, νερό·

κάπου σιμά, κάπου ανοιχτά, 
στην άχνα και στα κύματα·
στην άχνα και στη σιγαλιά 
που ογραίνει απάνω στα μαλλιά.

Κι απόψε — βγήκα να σε ιδώ. 
Ξέρεις πως κάθομαι από δω; 
Μη και σε ιδώ στη θάλασσα, 
στα μαγαζιά, στην εκκλησιά.

Κλωθογυρνώ από γειτονιές 
σαν παραμύθια σκοτεινές. 
Κι ουδ᾽ έχω γλώσσα — έχει κοπεί. 
Για ποιόνε ο λόγος; τι να πεί;

Μόνο — έτσι, να 'ταν να χαθώ 
στο πλήθος μέσα τ' αγαθό, 
στον κόσμο τούτο τον καλό 
που περπατάει γιαλό γιαλό...

MONAΞIA

Τα κατάρτια κρέμονται 
στο παλιό, γλυκό λιμάνι... 
Φίλησέ με, αχ, έλα ντε! 
— και να πάμε μάνι μάνι,

και να πάμε βιαστικοί, 
πριν μας πάρουν τα σκοτάδια, 
Κυριακή σε Κυριακή, 
εφτά μέρες κι εφτά βράδια!

Και σε λίγο η σάλα μας, 
οι βαριές, πηχτές κουρτίνες, 
τα ρομάντσα της μαμάς, 
το άλμπουμ με τις συνατίνες,

εφτά βασιλέματα —
στον αντρέ τι να τα κάνω; 
στα χαμένα, στα σβηστά —
μπουρμπουλήθρες μες στο πιάνο.

Μόνο τούτη τη βραδιά 
κάτι τις είχα να πάρω 
απ' τα χέρια σου, ευωδιά 
— στα δικά μου το τσιγάρο...

***
Μες στο δρόμο το βουερό, 
της αγάπης σβήνει η μέρα, 
και διαλυέται, ένα σωρό 
βούλες βούλες στον αέρα,

κι ανελεί στα μάγουλα, 
κι από των ματιών το πλάι 
κατεβαίνει, πούπουλα, 
και στα ρούχα μου κολλάει.

Κι αχ, τι γλύκα στον καιρό! 
— τρυφερά, κάτω απ' τη ζώνη, 
σάμπως μάγουλο χλωρό, 
το κορμί μου κυματώνει.

Και τι γλύκα, στο νερό 
να χαρώ το μέστωμά του, 
τον παλμό του να χαρώ, 
βοσκοπούλα του κυμάτου!

Και τι γλύκα στην καρδιά, 
που έχει λιώσει κι έχει πέσει 
σαν τη μαύρη τη λαδιά 
σε δυό καραβιών τη μέση!

'Ακριβέ μου, αν το 'ξερες, 
στο πλευρό σου ως να με φέρεις,
κείνο που κάποιες φορές 
ξεθαρρεύτης πως το ξέρεις.

Και κανείς, μες στο άπραγο, 
πολυκύμαντον ασκέρι, 
μοναχός κανείς! Κι εγώ 
πάω με τα φιλιά σου ταίρι,

τα φιλιά σου, που διψώ 
να 'χα ακόμα κι άλλο ένα, 
κι όλο απλώνω και μασώ 
φύλλα λειμονιάς κομμένα...

ΛΙΜΑΝΙ ΑΧΝΟ...

Λιμάνι αχνό, σαν τ' όνειρο 
— με τα κατάρτια σου καπνό, 
γραμμένα απάνω στο νερό, 
γραμμένα απάνω στον αχνό,

στην άρμη σου αφού μέθυσες, 
κοιμάσαι απάνω στο νερό, 
θαμπό, αξεδιάλυτο όνειρο 
από κατάρτια κι άλυσες...

Στα νερά σου τρεμάμενες 
μόλις κι εσβήσανε φωτιές 
— και βγάνουν τις ψιλές καπνιές,  
σάμπως ψιλές σφυριγματιές,

και βγάνουν σάμπως εκατό 
φωνές — μέσα στ' απατηλό, 
φωνές μες στο μισάφαντο 
το παραμύθι των γιαλών...

Και πιά, δεν είσαι τίποτα 
παρά μιάν άχνη από νερό, 
γραμμένη απάνω στο νοτιά, 
γραμμένη απάνω στ' όνειρο,

και πιά του ανθρώπου ο στοχασμός 
μέσα σου λιώνει με τις σκιές, 
σάμπως ένας πολύκοσμος 
δρόμος — που φεύγουν μουσικές.

Μόνο, στον αέρα το θαμπό 
που άνοιξη πήζει ολόγυρα, 
μες στο αρμυρό το σύθαμπο, 
που αγάπες βγάνουν τα νερά,

μες στο άφαντο το σούρουπο, 
νιώθω, στην όψη μου σιμά, 
σάμπως γυναίκειο πρόσωπο 
να σουρώνει — για φίλημα...

ΦΙΛΕΝΑΔΕΣ

Ακόμα κάτω απ' τις φτελιές, 
που ανεμοδέρνουν σαν τρελές 
μες στού πέλαου τους νοτιάδες, 
περπατούνε οι φιλενάδες.

Αχ, και τι ταίρι ευωδερό 
που κάνει το χινόπωρο 
την πρωτόβαλτη την τσόχα 
με της θάλασσας τη μπόχα!

Τι θένε οι δυό στην ερημιά; 
Ρώτα τις δυό, ρώτα τη μια 
— κείνην που γέρνει και τηρά 
δυό φωτερά παράθυρα.

Κι άκου τα λόγια τους: «Λοιπόν 
το 'ξερες πως τον αγαπώ; 
Στάσου! Φάνηκε από πάνω; 
Μη με αφήνεις, και τα χάνω...».

Κι ακούς: «Το απλό το φόρεμα, 
το σπορ, σφιγμένο στα λαιμά, 
το περσινό, που τ' άρεσα...». 
Τ' άλλα — τα παίρνει η θάλασσα...

και τα λόγια και τα παιδιά 
που τραγουδούν μες στη βραδιά 
— κι ο ένας να δέσει πολεμά 
δυό νότες δίχως νόημα

κι ο άλλος (που τον φιλονικά 
ποιανού είν' η φυσαρμόνικα) 
του την παίρνει, ογρήν ακόμα, 
σάμπως ζάχαρη απ' το στόμα.

Κι όλο βαθιά απ' τη γειτονιά 
θάλασσα βουίζει η σκοτεινιά 
— μια αλυσίδα, ένα μαδέρι 
ως εδώ την έχουν φέρει·

το φέρνει κι όλο σταματά, 
το πέλαο με τα κύματα... 
θάλασσα παραπονιάρα 
με του μόλου την αντάρα.

Κι είναι, τριγύρω απ' τα κλαδιά, 
σα γέλασμα για την καρδιά 
τούτες οι σκόνες οι άξαφνες 
— που λιώνουν ως τις αγκωνές.

῎Αχ, τον 'Απρίλη, μη ρωτάς: 
το κάθε βήμα κι έρωτας, 
μα αλί απ' τα γνέφια τ' ουρανού 
δίχως μια αγάπη μες στο νού!

Όλα είν' ογρά, όλα σκοτεινά... 
Κι εγώ, κι εγώ — τι θα 'δινα 
(και τι μου μένει ακόμα;) 
για ένα φιλί στο στόμα!

ΟΔΟΣ ΣΚΟΥΦΑ

Τριαντάφυλλα τα σύννεφα, 
στο μάκρος στην οδός Σκουφά, 
και μενεξέδες το βουνό, 
ψηλά, το μεσημεριανό.

Δουλειά δεν έχω, κι όλα αργώ, 
κι η ώρα με σέρνει νοσταλγό, 
από σούδες και χαντάκια, 
σε μιάν άκρια στα Πευκάκια.

Τριγύρω μου, περνούν γοργές 
και σμίγουν στις κατηφοριές 
Αμαδρυάδες απ' τα σκίνα 
κι ομορφιές της οδός Σίνα.

— Άργησες, και χεροκροτεί, 
η τάξη τον καθηγητή, 
Αμαδρυάδα με κιλότα 
και με του καπνού τα χνότα!

Αχ, κρίμα, τέτοιο φως, παιδιά,
μες στης 'Αθήνας την καρδιά! 
Τέτοια μέρα όσο σπιθίζει, 
όλη η δόξα δεν αξίζει

όσο εν' αγκάθι αχτιδωτό 
στη ρίζα στο Λυκαβηττό, 
όσο η διπλή η περπατησιά 
μες στα χαλίκια τα χρυσά...

ΧΛΩΡΑ ΚΛΑΔΙΑ

'Αρχή στο δρόμο το βαθύ 
στάχτη ανασκώθηκε ξανθή, 
στάχτη σαλεύει ανάερη 
στον αέρα που τηνε βαρεί,

με το πρωινό το μούχρωμα, 
στο δρόμο το χλωμό σιμά 
που για τα μακρινά τραβά 
και για τ' ανεμοσύγνεφα...

Λεύκα σγουρή, λεύκα ξανθή 
κάνει φτερά να φτερωθεί
— αστεφάνωτο κοράσι 
που 'ρχεται να σ' αγκαλιάσει.

Λεύκα ξανθή, λεύκα σγουρή 
σάμπως κοράσι καρτερεί 
από μπρός της να περάσει 
τον οπού άργησε να φτάσει.

Κι έχει για φόρτωμα αλαφρό 
της πεταλούδας το φτερό 
— πεταλούδες μαγεμένες 
και στα δίχτυα της πιασμένες

κι έχει το χιόνι του βοριά, 
πιασμένο απάνω στα κλαριά 
κι έχει της φραγής το χιόνι 
που ο βοριάς την κυματώνει,

στο δίχτυ της το μυτερό 
έχει πιασμένο τ' όνειρο 
— μικρή θάμα και καμάρι, 
τ' αγεράκι να το πάρει.

Ευκολοσήκωτος κορμός 
και φυλλαράκια, αλαλαγμός... 
και στο πλευρό της, γαλανός, 
γαλανό μάγουλο ο ουρανός.

Απάνω σ' εκατό κλαδιά 
τρέμει της χλώρης η καρδιά. 
— Να πάω να τη φιλήσω, 
θα μου το δώκει πίσω.

— Τραγούδι ανήξερο της γης, 
μόλις δοκίμασες να βγείς... 
Και τ' αγέρι σ' ανασκώνει, 
κούφια φρύγανα και σκόνη.

ΤΗ ΝΥΧΤΑ ΑΥΤΗ...

Τη νύχτα αυτή τη βοριανή 
που σε κεντάει, που σε πονεί 
— σα να πετάξει η χτίση 
και να χελιδονίσει —

κάτω από τ' άστρα τ' ουρανού, 
στα νέα κορίτσια έχω το νού 
που, ζαρώνοντας την πλάτη, 
γδύνονται μπρός στο κρεβάτι.

Άπλερος κόσμος, μοναχός. 
Δεν είναι θρος, δεν είναι ηχός 
κι ίσκιος, πίσω τους, προδότης. 
Κάθε μια με τον εαυτό της.

Μισοβγαλμένη απ' τον κορμό, 
αργεί η φανέλα στο λαιμό 
και με τ' αυτί μαλώνει 
και με το μενταγιόνι

κι εδώ είναι κόμπος από χτες, 
αχ, και δεν κόβονται οι κλωστές 
— και απ' τη μέση το κορδόνι 
στις μασχάλες σκαρφαλώνει.

Λυγάνε οι γάμπες οι λιγνές, 
που είναι σμιχτές, που είναι γυμνές, 
που της αλλαξιάς τ' αγιάζι 
τις κολλάει και τις μουδιάζει.

Της αλλαξιάς χινόπωρο 
στην ψάθα πέφτει ένα σωρό 
— μην τον πιάσεις, μην τον μάσεις 
τον γλυκό πηλό της βιάσης —

του κορμιού το χινόπωρο, 
σούσουρο και γλυκός σωρός, 
αλαφροχυμένη αγκάλη 
το λινό και το περκάλι·

και μυθικιά και μυστική 
κάθεται ακόμα εδώ κι εκεί 
— στα μέσα μέσα απ' την ποδιά —
λίγη ζέστα, σα μυρωδιά...

Μια σγουρή κάλτσα, ένα πλεχτό, 
δυό δάχτυλα μεταξωτό 
κάτω κρέμονται, όμοια φύλλα, 
απ' τα σκυριανά τα ξύλα.

Μελένια λάμπα περπατεί 
πάνω στη γύμνια τη ζεστή·
λιώνει η λάμπα, καθώς πέφτει 
πάνω σε πηχτό κατρέφτη,

στην πλάτη εδώ, στο νώμο εκεί, 
στη γύμνια τους τη σερνική 
— κι αντικρύ τις καμαρώνει 
ξαπλωμένο το σεντόνι.

Καινούριος κόσμος μυστικός 
κι αυγή θαμπή της γυναικός, 
απ' τη νύστα κι απ' τη βιάση 
ποιος κοιτάει να τον ξετάσει;

Μεγάλες; Μα ούτε και παιδιά. 
Η νύχτα, απέραντη καρδιά, 
κελαηδάει σα χελιδόνι 
μες στ' αυτί τους που μελώνει.

Κι απ' το έργο τούτο το κρυφό, 
κάτι απ' τη μέση, απ' το γοφό 
κίνησε αγριμιού φευγάλα 
σε στενό και σε διχάλα.

Σε τούτον τον αναπαλμό 
πίσω απ' το γόνα, στον αρμό, 
σάμπως να 'χει ανατριχιάσει 
το ζαρκάδι μες στα δάση.

Του ανθρώπου το σωστό κορμί 
μιλεί σε τούτη τη γραμμή, 
που το χτίσιμό της γράφει 
απ' τ' αγρίμι κι απ' τ' αλάφι.

ΤΗΝ ΑΝΑΣΑ ΠΟΥ ΕΒΓΑΝΕ...

Λίγο πριν μας πάρουν τα μεσάνυχτα 
πάνω στα βιβλία μας τ' ανοιχτά, 
στην αρχαία τη λάμπα που έλαμπε 
κατά τον κοντό τον καναπέ,

μου είχες το κεφάλι σου στα γόνατα, 
τα πόδια στον τοίχο ανεβατά 
— κι είχες τις πατούσες αξυπόλυτες 
με το φως το κέρινο χτιστές.

(Έτσι πάντα το θελες — κι εγώ 
τα δυσκολονόητα, κάπου, να ξηγώ·
κι όλα τα μαλλιά σου τα ζεστά 
σάλευες και μου έτρωγαν τα γόνατα. τα

Έτσι πάντα σ' άρεσε και διάβαζες 
τις χλωμές σελίδες, τις πεζές, 
τις ώρες της νύχτας της αθόρυβης, 
ώσπου να περάσει αμάξι, ν' ανεβείς.)

Κι άξαφνα, της λάμπας μας το φως 
λάρυγγας το ρούφηξε κρυφός,  
και της γης η δόξα ολουθες έφτασε 
γύρωθε από μένα κι από σε.

Άξαφνα, είχε πάρει να φυσά... 
μες στα φύλλα κύμα, σαν τη θάλασσα... 
'Απ' ολούθες έβγαινε ευωδιά, 
αχ! της γης σα ν' άνοιγε η καρδιά.

Τότες — σα να ξύπνησεν ανήσυχη 
άγριας 'Αμαδρυάδας μέσα σου  ψυχή, 
το είναι σου ανατρίχιασε σαν ποια κλωστή 
που απ' της γης τη ρίζα ανάρια σε κρατεί;

Το βιβλίο το τίναξες ανάστροφα, 
στα ντυτά τα πόδια χάμω του σοφά, 
από πάνω μου έφυγες — και μονομιάς 
κάτι απάνω σου έπαιξε της αγριμιάς.

Το λαιμό σου τέντωσες τον άγουρο 
κατά το πολύαστρο το παράθυρο, 
τ' άφοβο παράθυρο, τ' αγερικό... 
῎Ασπρισαν τα δόντια σου, στο σύθαμπο.

Τα ρουθούνια σου άνοιξαν τα φτερωτά... 
Κι αγριωπά τη γύρευε κι αχόρταστα 
όλη σου η αθωότητα η αλαίμαργη 
την ανάσα που έβγανεν η γη.

ΑΝΑΣΤΕΝΑΓΜΟΣ

Της νυχτός ανάσα, ώσπου να πέσει, 
το παράθυρο έσπρωξε στη δέση

κι έπνιξε την κάμαρα με μια ερημιά 
η αστερομαχούσα η σκοτεινιά,

νύχτα κελαδούσα — με τη σκόνη, 
με του κόσμου τ' αστροχελιδόνι...

Κι η γλυκανεπνιά, γλυκανασαιμιά 
ήρθε απ' την κοιμάμενη ερημιά.

Άνοιξε, θαμπό, της γης το στόμα 
και γλυκαναστέναξε το χώμα

ρίγανες, βαριές αγριομολόχες 
στις χτιστές σερνάμενες τις κόχες...

Α, τι κρίμα που 'ναι, έτσι βαθιά 
τόση που αναστέναξε ομορφιά,

α, και συ, βασίλειο της σιγής, 
να μην αγαπάς αυτή τη γης!

Ι

ΤΑ ΦΥΛΛΑ, ΧΑΜΩ

Μόνο μ' ένα πέτρινο σκαλί 
ξεχωρίζουν κάμαρα κι αυλή 
— κάμαρα ασυντρόφευτη απ' τις άλλες, 
κάτω από του δέντρου τις αγκάλες.

Τα κλαδιά, από πάνω, μοιάζουν ίδια 
μακρουλά, περιπλεγμένα φίδια 
σ' έναν μόχτο απάνω φλογερό, 
κρύα, μαρμαρωμένα — από καιρό.

Δέκα βήματα είναι, το πολύ, 
κάθε πηγαινέλα στην αυλή 
— ένα κάτι, απόκρυφο, πιο πέρα, 
σάρκα πάει να πάρει απ' τον αέρα...

Γύρω, ούτ᾽ ένας θρος, ούτ᾽ ένας ήχος. 
Μον' η αυλή — κι η κάμαρα — κι ο τοίχος. 
Μόνο ο Οχτώβρης έφτασε ο γλυκός, 
των πεσμένων φύλλων ο βοσκός, 
που τα χαμοσύγνεφα τ' ανάρια 
σμίγουν με τ' ανέμελα κλωνάρια...

Κι έξω από το σύθαμπο γυαλί 
που χαμηλοβλέπει στην αυλή, 
έπεσαν, δεξιά κι αριστερά, 
δες! τα πρώτα φύλλα τα χλωρά,

κι έξω, κινημένη απ' τα κλαδιά, 
ήρθε χάμω η πράσινη λαδιά, 
ήρθε η κούφια η στάλα, η φρέσκη στάλα 
στ' άσπρα μάρμαρά μας τα μεγάλα...

Κι άλλο. Μες στο πέσιμο του ηλιού, 
τούτο ήταν σα διάνεμα πουλιού 
— πράσινο πουλί, βουβό πουλί 
που κατηφορίζει στην αυλή.

Δες: αυτό δε μοιάζει (μια σταλιά) 
σαν παραπεσμένη πινελιά 
— σάμπως νότα λίγο πιο πυκνή 
στην αχλύ την κρυφομελανή;

Δες τα, πως αφήνουν τα κλαδιά 
τ' άχαρα τα φύλλα, τα λαδιά, 
πως γλιστρά απ' του κλάδου τη διχάλα 
η συχνή του η πράσινη ψιχάλα!

Πέφτουν, με την κόψη η κι όπως λάχει, 
με την πράσινη όψη, με τη ράχη, 
άλλο τις ραφές του αργοζυγιάζει 
μες στο σκοτεινόχαρο τ' αγιάζι,

πέφτουν όπως λάχει, εδώ κι εκεί,
σαν κρεμάμενοι ίσκιοι, αγερικοί,
και διαλυώνται ανάρια, ωσάν οι πρώτες
κοντινής καμπάνας, γύρω, οι νότες,

κι άλλα, μες στο φέγγος το χρυσό, 
έναν γύρο ανοίγουνε λειψό 
κι ύστερα στη ρίζα, αγάλια αγάλια, 
σέρπουν — σα χαμένα παρακάλια...

Κι έτσι... πέφτουν άλλα, πέφτουν κι άλλα... 
όμοια σιγαλά κι όμοια μεγάλα. 
Μα ούτε είν' αφορμή για συλλογή 
που τα φύλλα πέφτουνε στη γη.

Μόνο, ωσάν ν' ακούς, προφητικά, 
σα μεγάλα λόγια, μαγικά, 
μαγικό, πανάρχαιο παραμύθι, 
που στο λέγε απάνω αλησμονήθη

και κανείς δεν ξέρει τι θα πεί 
— τόσο είναι γεμάτο από σιωπή.

Δεν είν' άλλος θρος, δεν έρχεται ήχος. 
Μον' η αυλή — κι η κάμαρα — κι ο τοίχος 
και το φύλλο χάμω, το χλωρό 
— για την πλάκα φόρτωμα αλαφρό. 

Κι έτσι πάνε οι μέρες, κι οι βδομάδες. 
Μάρμαρα, σπαρμένες πρασινάδες, 
η άνεργη καρέκλα η μοναχή, 
πολυξασπρισμένη από βροχή.

Μόνο — ξαφνικά — φορές φορές, 
στις βαθιές τις νύχτες, τις κρυερές, 
τότες που το κρύσταλλο φεγγάρι 
λοξά γράφει χάμω εν' αγκωνάρι

— ξαφνικά — θαρρείς, καμιά φορά, 
πως μ' αυτά τα φύλλα τα χλωρά 
— δίχως στεναγμό η ανατριχίλα —
κι ο ίδιος πως μαδάς, σε φύλλα... φύλλα...

ΕΙΔΥΛΛΙΟ (β΄)

Στα δρομάκια τα σταχτιά 
το τραγούδι του Γενάρη 
— γλυκό βούισμα του νοτιά 
που διαβαίνει απ' τ' αγκωνάρι!

στα δρομάκια τα σταχτιά 
είν' απόψε ωσάν και πρώτα 
— γλυκό βούισμα του νοτιά 
σε πλατέα με δίχως φώτα!

Σαν καλό, πιστό σκυλί 
που μυρίζεται τ' αγέρι, 
γύρω η μνήμη μου: καλεί 
τα παλιά να ξαναφέρει,

τα δρομάκια τα σταχτιά, 
το τραγούδι του Γενάρη 
και το βούισμα του νοτιά 
που διαβαίνει απ' τ' αγκωνάρι!

Ναί, σ' αυτό το μαγαζί 
γλυκό δείπνο είχαμε κάμει, 
μ' έναν σπίνο — και μαζί 
με χρυσόν ήλιο στο τζάμι.

Ναί, το μέρος είν' αυτό. 
Με κρατούσες απ' το χέρι. 
Το δικό σου ήταν ζεστό... 
Το δικό μου — ποιος το ξέρει!

Αχ, το χέρι εκείνο πιά 
με τα νύχια μου δεν παίζει. 
Πέφτει απόψε και χτυπά 
με φοβέρα το τραπέζι,

με φοβέρα περισσή 
— και τραντάζει τα γεμάτα 
τα ποτήρια το κρασί, 
τα κοντά, τα κολονάτα.

Φριχτά λόγια οπού σκορπάς! 
Μηδέ ακούς, μηδέ σε νοιάζει. 
Κάθε χτύπος που χτυπάς, 
κι η καρδιά μου σκοτεινιάζει.

(Κι είν' απόξω τα σταχτιά 
τα δρομάκια ωσάν και πρώτα 
και το βούισμα του νοτιά 
σε πλατέα με δίχως φώτα.)

Θέλεις χρήματα... Θα ιδώ. 
Κάτι μου 'ταξαν — μα που 'ναι;  
(Είδες; Βλέπουν κατά δω. 
Μη φωνάζεις! Μας ακούνε.)

Ναί, εγώ φταίω, απ' την αρχή. 
Όμως τέτοιο ένα κουρέλι 
μου έχεις κάμει την ψυχή, 
που κι ο εχτρός μου δε με θέλει.

Θες να πέσω, να σου πω: 
«Σώπα! Δεν το ξανακάνω»; 
Αχ, για τέτοιο έναν σκοπό 
δεν προφταίνω... Θα πεθάνω.

ΥΠΕΡΕΤΡΑ

Σφιχτή είν' η πόλκα που φορείς, 
κι αγάπη μου, πιά δε χωρείς· 
η φούστα σου κονταίνει 
θαρρείς και σου είναι ξένη.

Και σαν ποιο νόημα τα βαστά 
τα μάτια σου μισόκλειστα, 
ποιάν άχνα που περνάει 
στο πρωινό του Μάη;

Μεγάλωσες, αψήλωσες 
— φυλάξου απ' τις κακογλωσσιές! —
κι αβασκαμός σε τρώει 
σε που ρίχνεις πρώτο μπόι.

Όταν τα σπίτια ως τα μισά 
βάνουν τον ήλιο φορεσιά, 
και το 'να φέγγει απ' τ' άλλο, 
λαλιά δε θα σου βγάλω.

Με τη λιακάδα την καλή, 
που άσπρο σεντόνι και μαλλί 
κρεμάς απ' το περβάζι, 
σωπαίνω — μη σε γνοιάζει!

Μα απ' το φεγγάρι το χλωμό, 
εδώ, δεν έχει αβασκαμό. 
Στάσου κοντά μου λίγο: 
μη βιάζεσαι, θα φύγω.

Εδώ ένα μάτι δε μπορεί 
το σμίξιμό μας να χαρεί·
νωρίς κοιμάτ᾽ η 'Αθήνα, 
τ' αμάξι κι η σειρήνα.

Στον ίσκιο που έχομε διαβεί, 
μ' αγκάλιασες με το ζερβί 
— κι απ' το δεξί σου χέρι 
κρέμεται το πανέρι,

βαριά κρεμιέται απ' το σχοινί 
η αγγάρεια σου η νυχτερινή 
— κρασί μες στο μπουκάλι, 
τσιγάρα, πορτοκάλι —

κι έτσι μου δίνεις το φιλί... 
Το στόμα σου είναι σαν πουλί, 
φτωχό παιδί του δρόμου. 
Σα φίδι το δικό μου.

ΚΑΤΩ ΑΠ' ΤΑ ΔΕΝΤΡΑ

Ποια να 'ναι αυτή — να τη χαρώ! 
κάτω απ' τα δέντρα τα παλιά, 
με το γραμμένο γλέφαρο, 
με τα σεινάμενα μαλλιά,

τον ίσκιον ίσκιο των κλαδιώ, 
κάτω απ' τα δέντρα τα ζεστά 
που έχει τα μήλα των παιδιώ 
στα μάγουλα ζωγραφιστά,

με τα μαλλιά τα χορευτά 
καθώς για μένα προχωρεί 
— χρυσή καμπάνα, απανωτά 
που αγγέλου χέρι τη βαρεί;

Ποια που μου δίνει ντροπαλή 
το λιγνό χέρι το μαβί 
— σα να κατέβηκε πουλί 
στον εγκρεμό και κελαηδεί;

— Καλώς την! Κάθεται από κεί; 
— Καλέ! Μα πάντα δεν περνά, 
άμα σχολνά απ' τη μουσική 
(μα δεν την ξέρω;) από δωνά;

— Αχ, τέτοιο απόγεμα γλυκό, 
ποιος δε θα λάθεψε μ' εσέ, 
με τέτοιο φως βασιλικό 
που σ' έχει ντύσει στον πανσέ!

(Να σου το πω πως σε γελώ; 
και πως δε μοιάζεις με καμιά 
και τούτο το χαμόγελο 
το κλέφτω απ᾽ άλλη γνωριμιά;

Να σου το πω — ποιο τ' όφελος; 
Τώρα θα φύγω — και θα πας.) 
Ναί, εγώ είμ' ο φίλος σου ο καλός 
που τα παιγνίδια του αγαπάς,

που έρχομαι, αριά, τις Κυριακές, 
που σε πεισμώνω και γελώ, 
που γράφεις στ' όνομά μου ευκές 
με το κοντύλι το ψιλό...

Μέσα απ' τις νότες σου περνώ 
διάφανος, λες, καμιά φορά 
— να λιώσω μέσα στ' όργανο, 
σα μαύρος γύρος στα νερά...

Κάποτε, στέκω σαν αχνός 
στα τσίνορά σου τα σβηστά, 
που ο ύπνος ο χρυσοπράσινος 
δαχτυλιδένιος περπατά.

Κάποτε, στ' άγουρα πρωινά 
με την εξαίσια φορεσιά, 
γονατιστός στην κλειδωνιά, 
εγώ σε βλέπω — ως τα μισά...

Έλα! Ουδ᾽ απόψε, ουδέ ποτές, 
σε καμιά στράτα, ουδέ σ' αυτή, 
εσύ δεν ήσουν απ' αυτές 
που είχαν της μοίρας μου γραφτεί.

Να, που σ᾽ το λέω πως σε γελώ 
και πως δε μοιάζεις με καμιά 
και τούτο το χαμόγελο 
το κλέφτω απ᾽ άλλη γνωριμιά.

Αντίο, χεράκι γαλανό! 
Στη φούχτα μου της χειμωνιάς 
χαμοκελάδημα αχαμνό. 
Εγώ είμαι — της αλησμονιάς...

ΜΕΣΗΜΕΡΙΑΤΙΚΕΣ ΠΙΠΕΡΙΕΣ

Κάτω απ' τ' αψήλωμα του ηλιού, 
πολλοί είν' οι δρόμοι του 'Απριλιού. 
Εδώ — θα βγω; πιο κεί — θα βγω; 
Θα σε ρωτήσω, μα όλο αργώ,

εσένα, που απ' τις φυλλωσιές 
σα χελιδόνι πέρασες 
κι έφτασες δίπλα μου, μεμιά, 
στην απριλιάτικη ερημιά.

Μιάν αγκωνή, ένα νούμερο 
τάχα κοιτώ και καρτερώ. 
Να τη ρωτήσω; Είναι ντροπή. 
Θα με σκιαχτεί, δε θα μου πεί.

Κι όσο στο πλάι μου περπατεί, 
ανίδεη κι ευκολόπιαστη, 
τρεμούλες κάνει η αντηλιά 
κι η πιπεριά χρυσά μαλλιά

κι από τα μάτια τα καλά 
μελώνουνε τα μάγουλα 
— από τα μάτια της τα δυό 
το μέλι των μεσημεριώ...

Αχ, να 'τανε να ξάμωνες 
στις πιπεριές τις γαλανές 
με το χεράκι τ' άγουρο 
που 'ναι η χλωμάδα του νερό!

Αχ, να 'πεφτε — παρακαλώ —
χάμω στη σκόνη την πολλή 
το μαντιλάκι το ψιλό 
που έχεις στη φούχτα, σαν πουλί!

Να σε πειράζαν τα παιδιά 
που κάνουν τις ζωντοβολιές, 
να σου λυνόταν η ποδιά
— και να σου πιάσω τις θηλιές!

Κι αν σε ζυγώσω; Τι μ' αυτό; 
Εγώ είμαι κείνος που ζητώ, 
σε μιάν απάνω κάμαρα 
της όξω μέρας τη χαρά,

κι είναι — γι' αυτό σε κυνηγώ —
σάμπως να κάρφωσα κι εγώ 
ζερβά, στον κόρφο, όμοια μ' εσέ, 
το σχολιανό το μενεξέ,

κι είναι — να βγω στο μακρινό 
των ίσιων δρόμων ουρανό 
που βγαίνεις ημερη και συ 
κάθε στις πέντε και μισή

— είναι που ως και τ' αχέρινο, 
το γάργαρο και το σγουρό 
του κόρφου σου το σπάργανο 
λες κι από μέσα μου φορώ...

ΤΟΥ ΧΩΡΙΣΜΟΥ

Των παιδιών περνούσε εκείθε τ' όργανο 
— σα μιανής παλιάς αγάπης η καρδιά —
κι ήμαστε στο χώρισμα το σκοτεινό, 
στα στραγγαλισμένα μέσα τα κλαδιά.

Στάλες την αγάπη σου την ήπια αυτού, 
στάλες, σα να βύζαξα κλαδί χλωρό, 
σα να γεύτηκα, μέσα απ' το ντύμα του, 
λίγο δυσκολόβρετο ακριβό νερό...

Τα γερτά σου ζύγωνα τα γλέφαρα 
σάμπως να πατούσα δάση ριγηλά... 
τα μαλλιά σου τα κυματερά, 
σκάλες, που σου φόρτωναν τα μάγουλα.

Σ' έκρυβα στο χώρισμα, το πιο κρυφό, 
σάμπως σε αμασχάλης μαύρης σιγαλιά. 
Μα ήρθε και σε τρόμαξε το σύγνεφο, 
έτσι όπως τρομάζουν, ξάφνω, τα πουλιά.

Μα ήρθε, σαν παλιάς αγάπης η καρδιά
γλυκό, των παιδιώνε ξάφνω τ' όργανο.
Τ' όργανο σε τρόμαξε και τα παιδιά.
Έλα, πάμε. Ανώφελα σε τυραγνώ...

Όσο κι ένα κύμα, κύμα θάλασσα, 
τόσο καμωμένη εσύ 'σαι γι' αγκαλιές. 
Κι είναι στού χειμώνα ακόμα τα μισά... 
Ας βαστούσε ως να 'βγαιναν οι πασχαλιές!

Καν ας είναι ως ν' άνθιζαν οι λειμονιές 
— όταν παίρνει ο Μάρτης, Μάρτης και φυσά 
και διηγώνται οι άγουρες οι λειμονιές 
κάτι σαν την άρμη, σαν τη θάλασσα.

Μα έλα! Και στο δρόμο μας του χωρισμού, 
κάτι σα να πήρα για τα μακρινά, 
σου έτριψα τα δάχτυλα στη φούχτα μου 
— σαν κομμένα φύλλα, φύλλα λειμονιά!

ΠΑΛΙ Ο ΔΡΟΜΟΣ...

Πάλι ο δρόμος το 'φερε — και περπατώ 
κατά τα δικά σου απόψε τα στενά. 
Σάββατο βραδιάζει, σύγνεφα σπαρτό, 
τ' άνεργα τα γνέφια, τα στεκάμενα.

Κι όσο που ζυγώνω, τόσο — απόκρυφα —
πέρα, από τα σπίτια τ' αξετύλιγα, 
δίπλα, απ' τα στεκάμενα τα σύγνεφα 
— της αναβροχιάς τα γνέφια τ' άνεργα,

που έρχονται μαζί μου σα να περπατούν —
γύρω, απ' τα που πιάνονται τρελά παιδιά 
κι απ' τα χελιδόνια που χαμοπετούν 
στο στενό, σα να 'παιζαν με τα παιδιά,

όλο κι η δική σου φαίνεται η θωριά, 
κι όσο πάει, και γίνεται πιο ζωντανή: 
με τα χέρια σου σα μήλα στην ποδιά, 
με τα πόδια σου βαλμένα στο σκαμνί,

κι ύστερα — τα μάτια: εκείνα τ' άφταιγα, 
τα σβηστά τα μάτια σου της αγκαλιάς... 
που όσο θέλει ο έρωτας κι ας τα τρυγά, 
πάντα έχουν το ρώτημα: «δε με φιλάς;».

Κι όλο και σ' αισθάνομαι πιο κοντινή, 
μες στού ξένου κόσμου την αλησμονιά 
— πως μυρίζει η θάλασσα προτού φανεί, 
με τα τρεμουλιάρικα, άπιαστα πανιά...

ΘΟΛΑ ΝΕΡΑ

Μέσα απ' την αγάπη σου τη βραδινή 
ν' ανασάνω μ' έβγανες χινόπωρο
— κάποιου τοίχου απάτητο το γιασεμί 
και τ' αποβροχάρικο, το αργό νερό...

Με ποιες τάχα νύχτες, με ποιες θύμησες 
σε μεθούσε η άχαρη, η παλιά βροχή; 
Πάγαινες με σίγουρες πατημασιές, 
θαρρετή και σάμπως ολομόναχη.

Στις παλιές σου μ' έσερνες τις γειτονιές 
— σάρκα σαν το κάρβουνο, όλην έρωτα —
μες στις άχνες που έλιωναν τις διάφανες, 
μες στα φώτα που άναφταν, τα σκεπαστά.

Κι εγώ στοχαζόμουν πλάι σου (μα το ναί!) 
και το βήμα μου έβιαζα, να μην αργώ: 
της αθώας αγάπης σου σημάδι είναι 
με τον κόσμο σου ένα να γενώ κι εγώ;

Το σκότος χαιρόσουν το πολύκοσμο.
Κι άξαφνα σε τράβηξε — αχ, μη λες γιατί! —
κάποιο σπίτι σύγνεφο, θαρρείς, χλωμό
σα φωτιά που αψήλωσε προτού σβηστεί.

Γνώριμα στ' ανθρωπινό το σούσουρο 
ξεγλιστρούσες, σάμπως μες στη θάλασσα... 
Μες στον πηγαινάμενο, θαμπό σωρό 
κάποιον καλησπέρισες — δε λάθεψα.

Με την ίδια σου ύστερα την ξεγνοιασιά, 
έναν άπρεπο έπιασες, βαρύ σκοπό 
— κι εγώ, σα γλυκό μαχαίρι το 'νιωσα, 
πάνω απ' όσο θέλησα πως σ' αγαπώ.

Άραγες φοβήθηκες και μια σταλιά 
ξάφνω πως θα σ' άφηνα να φύγω ευθύς; 
Μες στη γνήσια πλάση σου και την παλιά, 
μη σε χάσω, αχ! έτρεμα, μη με αρνηθείς!

ΤΗΣ ΘΑΛΑΣΣΑΣ

Μπροστά μας δέρνεται ο άνεμος 
κι η θάλασσα — άναρχος καημός... 
Των χαλικιώνε αντίλαλος 
βογκά ο γιαλός, κι ο άλλος γιαλός

βογκά και μυριοθόρυβα 
τις αλυσίδες του τραβά... 
— και στ' αψηλά και στ' άφεγγα 
μακρολογά η αστροφεγγιά...

Κι εσύ με αλλόκοτον καημό 
σέρνεσαι με τον άνεμο, 
σαν κύμα με τα κύματα, 
στης αγκαλιάς μου τα ζεστά...

Το κότερο έφυγε — γι' αλλού.  
Κι οι ψαροπούλες του γιαλού 
πηδούν τις άφρες τις πλατιές 
σάμπως τ' Αι-Γιάννη τις φωτιές,

πηδούν τις σκάλες τις πλατιές 
που μας εβγάναν ως τα χτες 
αγνάντια στο νυχτιάτικο 
το παραμύθι των καικιώ...

Φεύγουνε απάνω μας — για ιδές! —
σάμπως αθεώρατες χορδές· 
κι ο γύρος σου απ' το φόρεμα 
πηδάει στο νώμο σου σιμά

κι από το νώμο σου, σιμά 
στα μακρινάρια τα έρημα 
με το σορόκο που φυσά 
θερίζοντας τη θάλασσα.

Κι έχεις, που σου είπα: «στο καλό!», 
χυτό και κρύο το μάγουλο, 
χυτό πολύ και κρύο πολύ... 
Τι να του κάμει ένα φιλί;

Τι συγχυσμένα είν' όλα αυτά, 
απόψε, με τα κύματα! 
Έτσι να μοιάζει η αγάπη — σαν 
τη μεγαλώνει η θάλασσα;

Τι συγχυσμένη εντύπωση 
η θάλασσα — μαζί και συ! 
— σαν που βαθαίνει αλλιώτικη 
η αγάπη μες στη μουσική...

Κι όλο πετιώνται οι σύγκορμες 
φωτιές, οι αφροί, φωτιές χλωμές, 
και πάνε όμοια μεσούρανες, 
βγαλτές μεσούρανες φωνές.

Εκεί που πάντα σ' ήξερα 
στα γνώριμα, στα τρυφερά, 
απόψε μοιάζει, απόψε, σα 
να σε νοτίζει η θάλασσα.

Που σ' έσμιξα, που σ᾽ ένιωσα, 
μην είναι με τη θάλασσα; 
— και σου έδωκε απ' το χνότο της 
τον καημό τούτον που κρατείς;

Αντίο γι' απόψε, όπως και χτες! 
Τάχατε γι' αύριο η για ποτές; 
Το ρούχο, ταίρι σου αλαφρό, 
μαδάει, σαν το χινόπωρο.

Η αγάπη να 'ναι τάχατες 
τούτο που κλαίς, τούτο που φταίς, 
η αγάπη να 'ναι — ανάμεσα 
στους δυό σαν είναι η θάλασσα;

Δεν ξέρω· ας το 'ξερες και συ! 
Η αγάπη κάνει η περισσή 
μαζί με το φθινόπωρο 
κάτι ένα τόσο θλιβερό...

ΜΙΚΡΟΙ ΘΕΟΙ

Όλα στον κόσμον ήσυχα... 
— κι ο άγριος εσύ 'σαι μοναχά, 
εσύ, ώρες ώρες που βηχας, 
του ντουφεκιού ο ξερόβηχας.

Ονειρεμένον Αύγουστο 
το μονοπάτι είναι μεστό·
κι οι ελιώνες είναι οι μακρινοί 
μιάν άχνα χρυσοπράσινη.

Κι εμείς, στού πάρκου την καρδιά, 
αργά θαμπώσαμε, σα σκιές 
— χαμένοι μέσα στα παιδιά, 
σάμπως μέσα σε μουσικές... 

Ακόμα ένα τριαντάφυλλο 
στο πάρκο μέσα της νυχτός, 
το ανεύθυνο, το ριγηλό... 
Ακόμα κι ένας θάνατος.

Έλα, τριαντάφυλλο ανοιχτό! 
Μάζωμα, σκόρπα, ανάλαφρο 
στο κούφιο μου το γόνατο, 
σα να σκορπούσες στο νερό.

'Από στρατώνα σάλπιγγες, 
πέρα, διαλυώνται μακρινές. 
Τι να σου σμίξω θα 'λεγες 
στού στίχου τις οχτώ φωνές;

Το χάδι τούτο το ζεστό 
ήταν να γένει — άλλον καιρό —
 (τ' ακούς;) ένα βιβλίο, μεστό 
δάκρυα, τρεμούλα κι όνειρο,

ένα βιβλίο — α, το χρυσό 
καμάρι των καλών καιρώ! 
Το γράφω απόψε — που μασώ 
τη στάχτη απ' το χινόπωρο...

Γέλασες — και με γέμισες 
το χνότο σου το αμαρτωλό: 
για το τσιγάρο, μάσησες 
στα δόντια σου γαρίφαλο;

Τα κρύα νερά, τ' απάτητα, 
κοίτα, λαδώνει η σιγαλιά. 
Πάψε, μου τρων τα γόνατα 
τ' ανήσυχά σου τα μαλλιά.

Μακριά, λαδώνει ο ελιόκαμπος 
των καταχνιών το σταχτωπό 
— κι είναι, τριγύρω, είναι σάμπως 
μάτια θαμπά το σούρουπο...

Ακόμα κι ο πιο γείτονας 
ο ηχός, πως γίνεται κουφός! 
Κι αυτό το λίγο, σαν ένας 
ξένος χλωμός, φεύγει το φως...

Φοβάσαι; τ᾽ είναι; εδώ σιμά; 
Και τι με μέλει — κι αν φανεί 
του κλέφτη τ' άθλιο φάντασμα 
— μπρός στο άλλο που με τυραννεί;

Αχ, τι είναι η ζέστα απ' τα κορμιά 
κι οι αγκάλες τι είναι οι άνεργες, 
τώρα που αρχίζουν και μια μια 
οι παλιές κρυώνουν οι πληγές;

Μα απ' το έργο τούτο της νυχτός 
σα φύγω, πες μου, που είν' η ζωή; 
που δε μου μέλλει ο θάνατος; 
Οι μικροί μ' έχασαν οι θεοί...



ΣΧΕΔΙΑΣΜΑΤΑ

Α'

ΕΝΑ ΠΟΥΛΙ

Πουλί, από κλώνο μισερό 
πιάστηκε το 'να σου φτερό! 
Με τ' άλλο σου σπαράζεις 
και κρέμεσαι, και κράζεις...

Μα εκεί που σκάλωσες, πουλί, 
βοήθεια ανθρώπου δε βολεί, 
μηδέ κι ανθρώπου χέρι 
να σε γλιτώσει ξέρει.

Αναίσθητα είναι τα κλαδιά, 
ξερά κλαδιά, χωρίς καρδιά. 
Σκοτείνιασε· θ' αρχίσει 
να λιανοψιχαλίσει...

Κελάδησαν ολημερίς 
κι εφύγαν τ' άλλα, από νωρίς· 
μονάχο, σ' έχει εσένα 
η χειμωνιά πιασμένα.

Βούρκωσε και σκοτείνιασε, 
πουλί, κι αλίμονο σ' εσέ! 
Σέρνει βουνίσιο αγέρι 
απ' του βοριά τα μέρη.

Και μια του κάκου πολεμάς, 
μια απ' τη φτερούγα σου κρεμάς. 
(Θε μου, δεν το λυπάσαι 
— όσο αψηλά και να 'σαι;)

Μαύρη που δέρνεσαι ψυχή, 
μην κάνεις πιά άλλη ταραχή! 
Ζέστανε, αν θέλεις, μόνο 
τον παγωμένο κλώνο.

ΚΙ ΑΛΛΗ ΝΥΧΤΑ

Βράδιασε η μέρα μονομιάς 
πάνω στο πεύκο της ερμιάς, 
στο αρνί που κράζει αδερφικά 
τα σύννεφα τα δυσμικά, 
βράδιασε απόψε μονομιάς 
μες στην καρδιά της ερημιάς.

Ανάριος έρχεται ο βοριάς 
το δρόμο της κατηφοριάς, 
ψιλός βοριάς, κρυφός βοριάς 
πίσω απ' τις δίπλες της στεριάς, 
και πάει, τον κάμπο το βαθύ 
να μαρμαρώσει, να σταθεί.

Κι η ασταχοθάλασσα η ξερή 
μια εδώ βαρεί, μια εκεί βαρεί.
Δίχως λαλιά, δίχως ακοή 
των ασταχυών η τυφλή η ζωή, 
καθώς στην ύστερη την πνοή 
κούτελο αγγίζει, μα δε νοεί.

Ο ήλιος μονάχα τ' ουρανού 
λέγει τα λόγια τ' αλλουνού.

…

ΜΕΣΑΠΡΙΛΙΑΤΙΚΟ ΠΟΥΛΙ...

Μεσαπριλιάτικο πουλί 
— και πως να σε βαφτίσω; —
σύρε στην ώρα την καλή 
και στο κοπάδι πίσω.

Μεσαπριλιάτικο πουλί 
στο θυμωμένο αγέρι, 
σύρε να βρείς εκεί φιλί 
κι εκεί να δέσεις ταίρι.

ΕΝΑ ΠΟΥΛΑΚΙ

Καλοξημέρωτα πουλιά 
νωρίς ξεχείλισε η φτελιά
— πως κάνει το μελίσσι 
το τριαντάφυλλο αν μυρίσει —

τ' αναποφάσιστα πουλιά 
που ανακατεύουν τη φτελιά 
κι είναι λίγα, κι είναι πάλι 
σαν κεράκια στο μανουάλι.

Κι είναι σαν κέντημα ψιλο 
το λάλημά τους το τρελό, 
σαν ένα κέντημα φωνές 
με ψιλοψιλοβελονιές.

Σταλάζει ακόμα αυγερινός 
κι άγουρος είν' ο ουρανός.
*
Πολυτάραχα αξεχώριστα
*
Μα ένα πουλάκι, ένα πουλί 
θαρρείς και κάνει σα βιολί 
στην απάνω απάνω σκάλα 
[                ] απ' τ' άλλα.

Μα ένα πουλάκι, ένα πουλί 
σάμπως τη σπίθα την τρελή.
*
Μα ένα πουλάκι, ένα πουλί 
είναι τ' αυλάκι και λαλεί.
*
απ' τον ουρανό ως τ' αυτί μου 
ως το θλιμμένο μου τ' αυτί.
*
[                  ] σα βιολί 
στη νότα του την πιο αψηλή, 
σα ν' ανεβοκατεβαίνει 
σ' ενός μαντολίνου χτένι.
*
Σαν ζωγραφιστό μαντίλι 
με ψιλό ψιλό κοντύλι, 
μαντίλι και κουρέλι 
που δέρνεται στο τέλι.

[ΑΠΟΨΕ ΣΑΒΒΑΤΟΒΡΑΔΟ...]

Απόψε σαββατόβραδο 
κι έλαχε πάλι να σε ιδώ 
απ' τ' αρχοντικό το ξένο 
που το αφεντικό προσμένω.

'Από της κουρτίνας πίσω 
κρύβομαι να σ' αντικρίσω 
το σύννεφο το βυσσινί 
ο ίσκιος μου μήπως και φανεί.

Απόψε σαββατόβραδο 
κι έλαχε πάλι. Θα σε ιδώ 
— σα ροδιά στο φράχτη πλάι 
και στον κάθε που περνάει.

Μικρή σπιτονοικοκυρά, 
μες στα σχοινιά, μες στα νερά,
στο πηγαινέλα σε θωρώ 
να σέρνεις φόρτωμα αλαφρό

να πας το ασπρόρουχα αγκαλιά 
τ' άσπρα και τα τριανταφυλλιά 
— κι όποιος να τα μυρίσει, 
μοσκοβολούν την πλύση.

Και λέω, ποιανού να 'ναι γραφτό 
τέτοιο ακριβό μεταξωτό, 
ποιανού είναι να το πάρει 
σα ρόδο απ' το κλωνάρι,

τέτοιο ακριβό μεταξωτό
— όλο από νιότη ευωδιαστό —
ποιανού να τ' ανασπάσει, 
σα ρόδο από τη βάση.

[ΛΕΓΕ ΜΟΥ, ΚΑΛΕ...]

Λέγε μου, καλέ, να σε σχωρνώ 
κάθονται άλλοι ανθρώποι πάρα πέρα; 
Πέρα ο δρόμος πάει για το βουνό, 
για τ' αγνέφι πάει, για τον αγέρα.

Ε, κυρά απ' το φούρνο, ώρες καλές! 
Πιάσε το σκυλί — που το έχει πιάσει! 
Το σκυλί γαβγίζει — κι όσα λες 
δεν τ' ακούει — τ' ακούς; θα με δαγκάσει.

Πες μου, δώθε παίρνει το ψωμί 
μια αψηλή, ξανθιά — μάνα και κόρη
*
[                    ] που με είδες; 
Κρίμας που δε φέγγει τώρα πιά 
να μου βάνει ο ήλιος μενεξέδες.
*
Πούθε τηνε ξέρω, μη ρωτάς.

[ΣΩΠΑΙΝΕ, ΑΓΟΡΙ ΜΟΥ...]

Σώπαινε, αγόρι μου καλό, 
που βιάζεσαι να πας σχολειό, 
που βιάζεσαι να βγείς σοφός, 
σαν ο μεγάλος σου αδερφός.

Με τη βροχή, με τη χιονιά 
πως να μου βγείς απ' τις εννιά; 
Κι όταν σου λύνεται η ποδιά 
θα σου την δένουν τα παιδιά;

Εκεί συχώριο δε χωρεί·
είν' η δασκάλα σου αυστηρή 
και στα χλωμά της μάγουλα 
τρέμουν, σα δάκρυα, τα γυαλιά.

[ΖΕΣΤΗ, ΑΚΡΙΒΗ ΜΟΥ ΘΥΜΗΣΗ...]

Σου 'χω με ροδοζάχαρη 
σπαρτό το προσκεφάλι. 
Κι απόψε έλα στον ύπνο μου 
— κι αύριο θα φύγεις πάλι.

Ο κόσμος ο αλυσόδετος 
που βρήκε τέτοια χάρη; 
Στού ύπνου τους δρόμους πάρε με 
και στού ύπνου το φεγγάρι.

Ζεστή, ακριβή μου θύμηση, 
κι απόψε φανερώσου 
— να πιάνομαι απ' το ρούχο σου, 
να κλαίω στο μάγουλό σου.

Τούτο τ᾽ αμαρτωλό κορμί 
κι η αμαρτωλή μου   [               ]
διαλυώνται πλάι σου [               ]

[ΜΟΝΑΞΙΑ, ΚΑΛΩΣΟΡΙΣΕ ΜΕ...]

Δεν άξιζε να με δακρύσει. 
Καθώς σηκώθηκα να φύγω 
— έξω είχε θάνατος ασπρίσει 
κι ίσως να χιόνιζε σε λίγο —

το πόδι ο σκύλος σου με βιάση 
άξαφνα μου έβαλε στον ώμο: 
Δεν ήταν για να με δαγκάσει· 
εκείνος μου έφραζε το δρόμο.

Δε μου είπες «μείνε». Θα σφαλίσει 
πίσω μου η θύρα — ω, τι με νοιάζει! 
Έξω έχει ο θάνατος ασπρίσει 
κι ωχρό το χιόνι του ωριμάζει.

Το χιόνι γύρωθέ μου ας παίζει. 
Κάλλιο τ[             ] απ' την απάτη·
απ' της ρουτίνας το τραπέζι 
και το διπλό της το κρεβάτι.

Μοναξιά, καλωσόρισέ με! 
Είμαι ο δικός σου κι ο καλός σου. 
'Από το ρούχο σου κρατιέμαι 
και κλαίω, και κλαίω στο μάγουλό σου.

Β'

ΣΥΝΝΕΦΑ

Κρεμάμενα ηλιογνέφαλα, 
της χειμωνιάς τα στέφανα 
τα στεριανά, τα βοριανά 
μες στα βαμμένα δειλινά,

δεμένα σπεροσύγνεφα, 
του Νοέμβρη η δύση σας ρουφά, 
τέχνες του ανέμου και τ' αχνού 
στην άπλα μέσα τ' ουρανού.

Τρέχει ο Νοέμβρης ο γοργός 
των σύννεφων ο κυνηγός 
των μακρινών, των άπιαστων
[                                   ]

Μαραίνεται το σύννεφο 
σάμπως από έρωτα κρυφό 
από του ήλιου τον έρωτα
[                                    ]
*
[                         ]κι είναι σαν 
κι εγώ μ' εκείνα να’ζησα.

[ΠΟΛΥΑΦΡΟΛΟΓΟΥΣΑ ΑΚΡΟΓΙΑΛΙΑ...]

Πολυαφρολογούσα ακρογιαλιά 
που τη νύχτα ογραίνεις τα μαλλιά, 
το 'να στ' άλλο απόψε τα καίκια 
σπρώχνεις, και στης άμμος τα χαλίκια.

Πάνω από τα σπίτια τα βαριά 
που μακρολογάει η αστροφεγγιά, 
πίσω απ' το θεοσκότεινο αργαστήρι, 
στ' αψηλό, το πέτρινο γεφύρι,

μέσα στού Περαία τη γειτονιά, 
θάλασσα βουίζει η σκοτεινιά, 
θάλασσα βαθιά, παραπονιάρα 
με των καραβιώνε την αντάρα.

Άλυτη φυλάει μες στη βραδιά 
μακρογεννημένη αστροφεγγιά. 
Μόνο εσύ, φουρτούνα της θαλάσσης, 
στη στεριά χυμάς να τη χορτάσεις.

Σέρνεις ευκολόσερτη αμμουδιά, 
έρχεσαι ως πάνω — ως την καρδιά·
κρέμεσαι από πάνω της και τρέχεις 
και έρχεσαι ξανά και τηνε βρέχεις.

Ησυχη χωράει μες στη βραδιά 
μακρογεννημένη αστροφεγγιά,
άλυτη κι ασάλευτη, εκεί κάτω, 
πέρα απ' το νοτιά το μυρωδάτο.

Μόνο εσύ με κύματα βαριά 
ψάχνεις μες στον κόρφο τη στεριά 
και το σκοτεινό τ' ακροθαλάσσι 
τη στεριά γυρεύεις να χορτάσεις.

Χόρτασε από θάλασσα και συ 
που μεθάς από άρμη ωσάν κρασί. 
Μια αλυσίδα χάμω, ένα μαδέρι 
μες στην πολιτεία την έχουν φέρει.

Μέσα στο σκοτάδι το βουερό 
απ' τον μυριοθόρυβον αφρό, 
γύρω φίλησέ τηνε στ' αγέρι, 
που άχνα, μυρωδιά την έχει φέρει.

Μαύρη ακρογιαλιά και σκοτεινή, 
που τη νύχτα ογραίνεις το πανί.
*
Το σκοτάδι απόψε σε σκεπάζει 
μα όλη η [       ] εσέναν ευωδιάζει.
*
Θάλασσα βαρεί την αμμουδιά, 
θάλασσα φουσκώνει ως την καρδιά.
*
[                   ] φτάνει 
ν' αλαλάζει ως πέρα στο λιμάνι.
*
Μόνο εδώ ψηλά στην αγκωνή 
η φλόγα κάνει σα φωνή, 
τα φωνή που αγέρας θα την πάρει 
πάνω απ' το μαγκάλι του Γενάρη.
*
Βοριαναστημένη αστροφεγγιά.
*
Μόνο εσύ [           ] αλλαξοκαιριά 
ψάχνεις μες στον κόρφο τη στεριά 
σκοτεινή φουρτούνα της θαλάσσης 
στη στεριά χυμάς να τη χορτάσεις.
*
Πολυκυματούσα ακρογιαλιά.
*
Αφροκυματούσα ακρογιαλιά.

ΠΡΩΤΟ ΣΧΟΛΕΙΟ

Ήταν έτσι — ο τοίχος απ' τη μια 
μ' όλα του Οχτωβριού τα γιασεμιά, 
τα θρανία απ' την άλληνε τα σκαλιστά, 
το σχολειό που μ' έβαναν για γράμματα.

Τα ουρανοκατέβατα παράθυρα 
μες στην τάξη αλάλαζαν, μακριά σειρά·
ο ήλιος μες στην τάξη παντοδύναμος 
σα βαρύς αλάλαζε ψαλμός.

Η πλατέα της θάλασσας η απάτητη
πούλιες, αντικρύ μας, φάνταζε σπαρτή.
Ο ήλιος στα νερά κολλούσε τα μαβιά. 
Μέλωνε στον ήλιον η καρδιά...

Κι έβοσκε μες στα μενεξελιά 
και στων κοριτσιώνε απάνω τα μαλλιά, 
σαν τις πεταλούδες του χινόπωρου, 
τα ζουζούνια του καλού καιρού...

μες στων κοριτσιώνε τα μαλλιά 
που μύριζαν κάτι σαν τα πούπουλα 
κι άλλα, χαμομήλι από το λούσιμο 
μύριζαν, στον κάθε απλοκαμό
*
— και στον τοίχο, απάνω, το καλό 
πάντα του σχολειού ήταν το χαμόγελο
*
φωτερή και μαγουλοβολούσα 
ήτανε και κείνη που αγαπούσα
*
[             ] ποιος να μου το 'χε πεί 
πως εκείνες οι ώρες, και κείνη η σιωπή
[              ] κι έγλειφα
τη ράχη της παλάμης στα κρυφά
*
θα 'ταν της ζωής μου το αγαθό;
*
πως όλη η μαγεία ήταν πάντα, στο βάθος,
γιατί απόξω ένα μετάξι ηλιόχαρο
μαρμαροκοπούσε, απ' το παράθυρο.

ΤΟΥ ΗΛΙΟΥ ΟΙ ΧΑΜΟΠΕΤΑΛΟΥΔΕΣ

Στη βέργα που τα τζάμια σμίγει, 
ο ήλιος τ' όργανό του ανοίγει· 
σάμπως να παίξει, σα να φύγει, 
το παλιό τ' όργανό του ανοίγει...

Στού παραθύρου την καμάρα 
του ήλιου η γλυκιά τρέμει η κιθάρα... 
Τέλια χρυσά στον τοίχο μπήγει 
ο ήλιος, και τ' όργανό του ανοίγει...

Χρυσή, νερένια, τρεμουλιάρα 
του ήλιου αναδεύεται η κιθάρα, 
και στης πένας του το σεργιάνι 
ο τοίχος πεταλούδες βγάνει.

Κι η κάμαρα, ίσκιος και μαράζι, 
σάμπως η σάρκα μερμηκιάζει. 
Γεμάτη δάκρυα, σαν τις στάλες 
χύνεται στού ήλιου τις αγκάλες...
*
Ο τοίχος πεταλούδες πιάνει.
*
άξαφνα η κάμαρα ήλιο βγάνει 
την άξαφνην αρπώντας φέξη 
τον ήλιο χύνεται να παίξει.
*
Στον τοίχο που [                  ] 
ο ήλιος γοργός πεταλουδίζει.
*
Νερά τρεμάμενα και χνούδια 
τρέχουν του ηλιού τα πεταλούδια.
*
Στα τυφλά βλέφαρα [                  ]
θαματουργά δάχτυλα βάνει
*
μ' εσένα, κρύσταλλο σπασμένο
*
σπασμένο κρύσταλλον, εσένα
*
[                      ] σπαρμένο 
σαν τ' αστροπελεκιού τα φίδια
*
μια φούχτα φίδια σ' έχει οργώσει
*
καθώς σπαρτά μια φούχτα φίδια
*
[                ] που αστροπελέκι αιφνίδια 
ρίχνει σπαρτά μια φούχτα φίδια
*
λάμπει φριχτά — σα να πεθαίνει.
*
Νερά τρεμάμενα και χνούδια 
ο ήλιος, νερά και πεταλούδια.

ΤΟ ΠΙΑΝΟ, ΠΛΑΪ

Μες στού σπιτιού τα γνώριμα, 
στη λάτρα του την ήσυχη, 
χαριτωμένο ξύπνημα 
με πιάνο και ψιλή βροχή!

— το πιάνο, τόσο διάφανο, 
το νερό, τόσο τρυφερό, 
που λες και βρέχει στ' όργανο 
κι η νότα πέφτει στο νερό

κι η νότα λιώνει στο νερό 
κι ο κόμπος λιώνει στ' όργανο 
— η νότα, νότα το νερό 
κι ο κόμπος, κόμπος τ' όργανο.

Τραγούδι, ως μέσα μου έρχεσαι, 
μέσα απ' τον τοίχο και μουγγά 
— σα γλυκό στόμα που έπεσε 
σε κόρφο απάνω και βογκά.

Τα λόγια λέει, που — πριν τα πείς —
στον κόρφο τα έτριψες, καιρό, 
κι έχουν τη ζέστα της σιωπής 
κι έχουν τη γλύκα απ' το νερό.

Είναι τα λόγια οπού κολλούν 
από το μέλι των χειλιών
και τ' άλλα που μοσκοβολούν 
τη φτηνή μέντα των σχολειών·

τα λόγια είναι τ' ανέτοιμα, 
τ' άχαρα λόγια, τα θολά 
— που σμίγουν, ξάφνω, ομόγνωμα, 
πρώτη φορά τα μάγουλα...

Τα λόγια τα λιγόθυμα 
σάμπως αγάπης μίλημα 
σάμπως δυό στόματα χλωμά 
που είναι σιμά, πολύ σιμά

του στενού τόπου το σβηστό 
του λάρυγγα το μίλημα 
που ο τοίχος [          ] κρουστό 
για να το σβήσει η αποθυμιά

το γέλιο είναι του λάρυγγα 
την ώρα που έπηξε η φωνή...
[                                          ]
[                                          ]

Νερά γλυκοτρεχάμενα, 
ποιανής κοπέλας δάχτυλα 
ψάχνουν τις νότες ταπεινά, 
καθώς που ψάχνουν στα μαλλιά;

Το χάδι [          ] που ντρέπεται 
κι η ανάσα μήπως και κοπεί
κι ο πόθος την πιστεύεται 
λόγο, το στόμα να την πεί.

Οι ρώγες απ' τα δάχτυλα
[                                           ]
που συγκρατούν δυό μάγουλα 
σα για να στύψουν το φιλί.

Κι είναι το πρώτο το γυμνό 
αγαπημένης γυναικός 
— αβέβαιο δώρο κι άτεχνο 
και σαν παράπονο σαρκός.

Κοριτσιού ζώνη αποριχτή 
χάμω στο πάτωμα, με βιά, 
που ακόμα απάνω της κρατεί 
λίγη ζέστα, σαν ευωδιά.
*
Κι άξαφνα σύγκορμο αντηχεί 
(κι είναι στα λόγια τα στερνά) 
— σαν τα κουφέτα που βροχή 
βροντούν γύρω απ' τα στέφανα...

Τις πολύγλωσσες φυλλωσιές 
και συ, βροχή, γλυφή βροχή, 
πρόφτασες και ξεδίψασες· 
κι η στέγνα σ' έχει καταπιεί.

ΔΙΑΒΑΣΜΑ ΣΤΗ ΣΑΛΑ

Στού μεσημεριού τη μοναξιά 
με τη σχολιανή τη φορεσιά 
πάνω από το διάφανο το τσίτι 
ήρθε να διαβάσετε στο σπίτι.

Μες στη σάλα που ήλιος τη χτυπάει 
κάνει ζέστη, ακόμα κι απ' το Μάη, 
μα κι εσύ έχεις, πιότερο από πρώτα, 
μούσκεμα τα χέρια στον ιδρώτα.

Α, τι πρωτογνώριστη ιστορία 
τούτη η τρομαγμένη αδιαφορία! 
Γύρισες κατά το μεσημέρι 
κι ούτε που της άπλωσες το χέρι.

Σάλιωσες στο στόμα το κοντύλι 
το λιλά, και σ᾽ έβαψε στα χείλη. 
Κι ήταν περιστατικό μεγάλο 
που έβαλες το πόδι απάνω στ' άλλο.
***
Ξάφνω, με το πέσιμο του ανέμου, 
πως και το θυμήθηκες, για πε μου, 
με το δείλι απόψε τον Γενάρη 
το φιλί το πρώτο που είχες πάρει;

Το δικό σου, λίγο και σερτό,

σάμπως μαθημένο «ευχαριστώ»
— κι έριξες τ' αδύναμο κεφάλι 
τη βαθιά βοσκώντας την αγκάλη...

Στα παράθυρα έλιωνεν η αχτίνα, 
έσμιγεν η νύχτα κι η κουρτίνα, 
σα νερά γλυκά, που βράδυ βράδυ 
κολυμπάνε οι ίσκιοι με το λάδι.

[                                   ]
[                                   ]
[                       ] αγέρι
ο ήχος κοφτερός σαν το μαχαίρι.

Το φιλί που σου έσβησε το νού 
να το ξαναδώσεις τ᾽ ουρανού, 
σαν ερθεί από πάνω σου — μακάρι! 
κι έρωτα γεμάτος, θα το πάρει.

ΓΑΛΑΖΙΟ ΠΟΥΛΙ

Πέρα σ' έψαχνα, και συ 'σουν εδωνά, 
μες στη σύναξη, μπρός στο σχολειό του δρόμου. 
Τα δυό μάγουλά σου τα πρωινά 
τα 'χε λες μαντέψει το δικό μου.

Νιότη ανήσυχη! Πως άγγιξα θαρρώ 
το ευκολάσειστο το σχίνο το σγουρό, 
το ευκολόζωστο δεντρί το τρυφερό, 
που είν' η πρασινάδα του νερό.

Καλωσόριστη, καλοξημερωμένη, 
ρώγα τριαντάφυλλο απ' τ' αγκάθια της που βγαίνει, 
τ' άγουρο το μυστικό διαβάζει 
μόνο τ' αλαφρό ρούχο που σε σκεπάζει.

Σ' είδα κι έκανε η καρδιά μου σαν πουλί 
στα χαμόκλαδα που απλώνεις να το πιάσεις, 
μα απ' το φυσικό σου πιο πολύ 
εσύ δε μου φάνης να χλωμιάσεις.

Σ' είδα κι ένιωσε η καρδιά μου να κρυώνει, 
σάμπως το άμαθο του λόγγου το τρυγόνι 
κι έφριξε η καρδιά μου σα στρουθί 
το ζεστό σου ρούχο να ντυθεί.
*
Σ' είδα κι ένιωσε η καρδιά μου να κρυώνει, 
σάμπως το έρημο του λόγγου το τρυγόνι, 
κι έφριξε σαν το έρημο στρουθί 
το ζεστό σου ρούχο να ντυθεί.
*
Στ' αψηλά γραμμή τα σπίτια τα σταχτιά, 
σκόνη από στάχτη σέρνεται η νοτιά, 
σέρνεται — κι εγώ σαν το πουλί.
*
Έρχετ᾽ η νοτιά, κι εγώ, πουλί του δρόμου,
πάνω στο είναι σου διπλώνω το δικό μου.
*
Στην αρχή ξανά του κόσμου γέννησέ με!
[              ] σαν το πουλί του δρόμου
να διπλώσω απάνω σου το εγώ μου.
*
στο γαλάζιο τσίτι που φορείς 
[             ] αχ να 'ταν να μπορέσω 
το ίδιο το είναι σου δικό μου να φορέσω.
*
κι απ' τον άσαρκο τον κόρφο σου μια στάλα 
του πουλιού να πιώ, γλυκό πουλί, το γάλα.
*
και στον άπηχτο τον κόρφο σου μια στάλα 
να βρω του πουλιού, γλυκό πουλί, το γάλα.
*
Να 'ταν σκοτεινά και να 'μαστε μονάχοι 
με τ' αριστερό [                     ] 
τα παιδιάστικα τα κόκαλα στη ράχη 
και με το δεξί να σου κρατώ το χέρι.
*
Το κλειστό αλαφρόπιαστο φουστάνι 
γράφει τ' από μέσα του τα μυστικά.
*
Κάπως μ' ανοστιά σούφρωσες τ' αχείλι, 
κι από τα ψιλά λουσμένα σου μαλλιά 
ήρθε μια ευωδιά από χαμομήλι.
*
Μ' ακαταδεξιά σούφρωσες τ' αχείλι, 
κι ήρθε απ' τα ξανθά λουσμένα σου μαλλιά 
γύρω μια ευωδιά από χαμομήλι.
*
Μα όταν σάλεψεν η σύναξη η μεγάλη 
κι όλες στο έμπασμα χυθήκατε της τάξης, 
άθελα έκαμες σ' εμένα το κεφάλι, 
σα για συντροφιά — να με φωνάξεις.

ΜΙΑ ΚΟΡΗ ΣΤΗΝ ΤΑΞΗ

Στα τριαντάφυλλα κρύβεις το μάγουλό σου.
*
Κι είσαι πάντα εκεί — βραδιάζει, ξημερώνει —
στάλαμα του ηλιού με τη χρυσή τη σκόνη, 
σύννεφο, βροχή κι αν πέσει και μαυρίλα 
στις χοντρές μπογιές και στα νεκρά τα ξύλα.

Τα τετράδια σου χαρούμενα και σκέτα, 
με το μπλε χαρτί, την καθαρή ετικέτα 
— κι ένα σοβαρό με τη χοντρή τη δέση 
κι άβλαβα χρυσά τα γράμματα στη μέση.

Δάσκαλος τυφλός μπροστά σου με μαλώνει
είσαι [                                                       ] 
σαν τον ουρανό [                                      ] 
πάνω απ' τα δεινά κι απ' τις χαρές μας στέκει.
*
Με την προίκα σου καινούρια και καθάρια.
*
Μες στης προίκας σου καθήμενη τη χάρη, 
χάρακας λαμπρός και χρυσοκαλαμάρι.
*
[                             ] κασετίνα
με αγγελάκια και τριαντάφυλλα γραμμένα,
με τριαντάφυλλα περίπλεχτα σε κρίνα.
*
Πάνω μου να βρείς σαν τι και να σ' αρέσει; 
*
[                   ] μακριά μακριά να πάμε, 
δίχως να βλεπόμαστε και να μιλάμε.

ΧΝΟΤΟ ΑΝΟΙΞΙΑΤΙΚΟ...

Χνότο ανοιξιάτικο, στο σπίτι μπαινοβγαίνεις. 
Κοκκίνισες, όθε έρχεσαι, το γλυκό μήλο, 
σαν κόρης μάγουλο μπροστά στον πρώτο φίλο·
και τ' άσπρα σύννεφα στον ουρανόν υφαίνεις.

Χνότο ανοιξιάτικο, ρίγανη απλή και σχίνο 
άγριο, και του γλυκού ασταχυού η χλωρή η ψυχή, 
χόρτο απριλιάτικο κομμένο από βροχή
— κι η άρμη του άνεργου γιαλού μαζί μ' εκείνο.

Γύρω αψηλές στεριές και χαμηλός αγέρας. 
Κοντοστέκει (να 'ρθεί; να μην ερθεί;) το κύμα. 
Στού βράχου τα χωρίσματα, στο φως της μέρας 
σαστίζει η σάρκα, ανοιχτή σαν το κρίμα.

Να κι ο γιαλός, κι οι πέτρες του ένα γόνα, 
κι η κυματούσα η θάλασσα βαρεί το κύμα, 
κι η θάλασσα βαρεί το κύμα στις κουφάλες 
κι αφροσταλίδες έρχονται κι αφροψιχάλες.

(ΣΤΟ ΕΜΠΑ ΤΟΥ ΜΑΓΙΟΥ...]

Στο έμπα του Μαγιού, μοσκομυρίζει ο αγέρας, 
στο έβγα του Μαγιού, τα ρόδα της ημέρας. 
Στο έμπα του Μαγιού, στο έβγα του Μαγιού 
ρόδα βγάνουνε οι αγάπες του βραδιού.

[                       ] κι αστροφεγγιά του δρόμου 
φάντασμα των δεκαεφτά χρονώ μου!
*
Στα μαγιοβδόμαδα το γιασεμί φυτρώνει, 
στο έμπα και στο έβγα του Μαγιού κι οι αγάπες δένουν, 
το γιασεμί είναι μέσα μου κι απόξω οι κλώνοι 
κι απόξω γιασεμόκλωνα στον τοίχο βγαίνουν.

Και δωσ' μου αποσπερίτικο νερό στο χέρι 
έχω τ' αχείλι νηστικό [                                 ]
*
'Ανθρωπινή μου ημέρα, αλλού θα πας να φέξεις, 
θα φέξεις μες στα πόμολα, σα χρυσά μήλα, 
και στόμα κρύο νερό, ξένο γόνα θα βρέξεις.
*
Φιλάργυρο πανί τα γόνατά σου σφίχτει.
*
Κι όμως, πλαστή, χυτή καθώς που σ' έχω φέρει,
όνειρο, φάντασμα δεν ήτανε μονάχο.
*
πως στο λαιμό μου ερίχτηκες μ' εύκολο χέρι
— μιάν αγκαλιά νερό που περιχά το βράχο.
*
Σώπαινα, εσώπαινες, μα εγώ σ' ακούω ν' αυξαίνεις 
μ' όλη τη δύναμη, σαν τα χλωρά τα φύτρα.

ΑΓΓΕΛΟΥ ΣΑΡΚΑ

Με το πουλί στον κόρφο της κοιμάται η κόρη.
*
Άγγελος τ' ουρανού στη μαύρη γη πεσμένος.
*
Δαίμονα, μ' έσυρες στο πουπουλένιο στρώμα, 
μ' έσυρες στ' ανοιξιάτικο, φρέσκο σεντόνι, 
που ορμάει και στεφανώνεται το άμαθο σώμα 
και στα χτιστά του σύννεφα το ανακατώνει.
*
Αγγέλου σάρκα ντύνεσαι, ψυχή από χώμα, 
πίνεις το κρύο νερό που πίνουν οι αγγέλοι.
*

Σαν πέτρα του γλυκού νερού που ιδρώνει 
όμοια κι εσύ τον άφαντο τον ύπνο τρέχεις.
*
Ο ύπνος σε μελώνει [                          ] 
ματόφυλλα, ρουθούνια [                     ] 
όμοια το σκοτεινό, το γλυκόν ύπνο τρέχεις.
*
 Τη ζωγραφιά στον τοίχο σου, την καμωμένη 
με άσπρο, με θαλασσί μετάξι — για θυμήσου!
'Αγγέλοι αλαφροσύναχτοι, χεροπιασμένοι, 
κάτω απ' τις πύλες χόρευαν του Παραδείσου.
*
'Αγγέλου σάρκα ορέγεσαι [                    ]
*
Φεγγάρι, με έσυρες στο πουπουλένιο στρώμα 
μ' έσυρες στ' ανοιξιάτικο, πλήθιο σεντόνι, 
που ορμάει και γλυκοδένεται το άφοβο σώμα 
και στα χτιστά του σύννεφα το ανακατώνει.
***
Με το πουλί στον κόρφο της κοιμάται η κόρη 
κι η γλάστρα στο παράθυρο με το φεγγάρι: 
δροσιά χωματερή κι αγίνωτο κλωνάρι, 
και χλώρης έρωτα μοσκομυρίζει η χλώρη,

στ' ανέβαθο παράθυρο με το φεγγάρι 
της χλώρης έρωτα γλυκά μυρίζει ο τόπος, 
να στέκει ο γείτονας, να στέκει ο στρατοκόπος.
*
Φεγγάρι ημερινό [                     ] 
Άσπρος κατάσπρος ουρανός φαίνεται ο τοίχος, 
τα σπίτια του τα τρίπατα χαίρεται ο δρόμος.
*
Γλυκαναστέναξε στον ύπνο της η κόρη, 
και σφίγγει το πουλί στον κόρφο με το χέρι, 
λες [                                ] μη της φύγει.
*
Κι έσφιξε το πουλί στον κόρφο μην πετάξει.
*
Μια γλάστρα στο παράθυρο με το φεγγάρι,
να πίνει ο γείτονας, να πίνει ο στρατοκόπος,
χωματερή δροσιά κι αγίνωτο κλωνάρι,
της χλώρης έρωτα μοσκομυρίζει ο τόπος.
*
Λουλούδι απ' το κορμί του κοριτσιού βγαλμένο 
κι οπού σφιχτοκρατεί της ρίζας του το χώμα, 
του κόσμου διδαχές γεμάτο, άγουρο στόμα, 
όχι λόγο, από σε μόνο φιλί προσμένω.
*
Άκρα δάχτυλα [               ] μονάχα ωσάν αυτά 
είν' άξια να συρθούν γλυκά — κι όπου τα βγάλει! —
στης ίδιας σου σαρκός τα ωχρά κατεβατά, 
στην κορμοστασιά σου ως κάτω, τη μεγάλη!
*
Μαγιάτικο γαρούφαλο που εκόψαν κάτω 
είσαι ψιλή βροχή [                                ] 
τριαντάφυλλο γλυκό που μου κολλάει τ' αχείλι 
άγουρο στόμα εσύ, μα διδαχή γεμάτο.
*
Λουλούδι της σαρκός, και της ψυχής αχείλι, 
αγρό γαρούφαλο με τη βροχή κομμένο 
πιο, παρά κόκκινο μαβί [                         ] 
*
Κόρφος, που αντίς για χέρια, δυό φτερούγια ανοίγει.
*
Λουλούδι απ' του κορμιού την άνοιξη βγαλμένο.
*
Μη με αρωτάς, μη λες, μα, αν θέλεις, φίλησέ με.
*
Λουλούδι ανθρώπινο κι απ' το κορμί βγαλμένο.
*
Και κόρφος που για χέρια δυο φτερούγια ανοίγει.
*
Μη μιλείς, μη ρωτάς, μονάχα φίλησέ με.
*
Φεγγαρογέννημα φαίνεται γύρω η πλάση.
*
Το δέντρο, σύννεφο στον άσπρο τοίχο απάνω, 
σαν άσπρος ουρανός φαίνεται αντίκρυ ο τοίχος.
*
Κι η γης φοράει τα κάτασπρα νυφιάτικά της.
*
Ύπνο περιχυμένη κι αδιανόητη πλάση.
*
Μαγιόνερο, αγερόνερο να τα ποτίσει.
*
Κι η πλάση τ᾽ άχραντα φοράει τα νυφικά της, 
άλαλη, ανέκφραστη, υπνόχαρη, υπνόβια πλάση.
*
Νερό ψιλό, αγερόνερο να τα ποτίσει.
*
Και κατοικώ την κάμαρα μ' όποιον κοιμάται, 
με το κορίτσι που κρατεί στον κόρφο το πουλί.
* 
Όνειρο και τραγούδι κι ομορφιά απ' το χώμα.
*
Φεγγάρι ημερινό που λες και γίνεται ήχος.
*

Φεγγάρι σα νερό να μου γινείς στο στόμα.
*
Περεχυμένη μπάλσαμο μουδιάζει η πλάση.
*
Χαμόγελο που γέλασε τ' άκληρο χώμα.
*
Μπάλσαμο και αποκάρωμα μουδιάζει η πλάση.
*
Σα φεγγαρόνερο να μου γινείς στο στόμα.

Η ΚΟΙΜΑΜΕΝΗ ΤΟΥ ΠΑΡΚΟΥ

Nature, berce-le chaudement: il a froid.
[A. RIMBAUD]

Στον ήλιο τον καλό, του κόσμου εμπιστεμένη, 
ανάσκελα στον πάγκο το σκληρό κοιμάται 
σάμπως από [                                             ]
μια πεταλούδα απάνω της περιπλανάται.
*
Κάτω απ' τα κλειστά μάτια μόνο το στεφάνι 
κάποιο ιστορεί πικρό της νύχτας παραμύθι.
* 
'Αθώα, μες στον αθώς τον ύπνο, που ούτε ξέρει 
πιά από το ταπεινό της πείνας της το κρίμα.
*
'Αθώα, όσο είν' αθώος ο ύπνος [                    ]
*
Κι απάνω απ' τις ανέβαθες, ισχνές λαγόνες 
ασάλευτη η μικρή η κοιλιά – που έχει χορτάσει.
*
[                   ] ούτε η σειρήνα
που τρικυμίζει θάνατο το γλαυκόν αέρα.
*
Μονάχα απ' το βοριά να λάμπει κάποια ελπίδα.

[ΠΙΚΡΑΜΥΓΔΑΛΙΑ]

Άγρια είν' η γαλήνη και γλυκιά, 
δεν ακούεται γύρω ντουφεκιά 
— κι είναι η μυγδαλίτσα, η μυγδαλιά 
μες στού Γεναριού την αγκαλιά.

Κάνουν τα κλαδιά της σαν αρμοί 
και σα γλυκοξύπνητο κορμί·
τραγουδά το κάθε της κλαδί 
σαν το πρωτοχάιδευτο παιδί.

Σύννεφο στεκάμενο της γης, 
σύννεφο της γης, δεν άργησες να βγείς: 
απ' τη στάχτη μέσα του Γενάρη 
το καινούριο φούντωμα έχεις πάρει.
*
κάτω απ' το χλωρό σου το κλαδί 
κάλλιο εγώ να γίνω το παιδί.

Άγρια μυγδαλιά, πικραμυγδαλιά 
μέσα από του καρπού σου τη θηλιά 
βγαίνει, σάμπως γάλα γλυκερό, 
της αλησμοσύνης το νερό.

Πικραμυγδαλιά, αγριομυγδαλιά, 
που έχεις σαν το σύννεφο αγκαλιά, 
έλα, να βυζάξω σαν παιδί 
το γαλαχτερό σου το κλαδί.

Δίπλωσε και ντύσε με γλυκά 
στα φαρμακεμένα νυφικά·
δίπλωσε τον κόρφο σου να γείρει, 
να 'σαι το στερνό μου το ποτήρι.

TA MATIA AYTA

Σε ποιόνε τόπο μακρινό 
βαθιά, σε δρόμο αποσπερνό, 
που μακροκυματώνει 
στού σύθαμπου τη σκόνη,

τούτα τα μάτια τα 'χασα 
σε ποιόνε κόσμο ανάμεσα 
σε ποιο δρόμο γεμάτο 
δέντρα ανθισμένα, ως κάτω;

Σα βαρύς κόρφος, γαλανός, 
κάτω χυνόταν ο ουρανός 
κάτω ως τα δέντρα· ακόμα 
και πιο σιμά — ως το στόμα.

Όλα παλάτια ήταν εκεί
τα σπίτια, εβγάναν μουσική
*
στ' αμάξι μέσα, που περνά 
με του γάμου τα στέφανα
*
[                             ] Μπορεί 
κι ο δρόμος να μας καρτερεί
*

με του ήλιου του το χρυσαφί 
ντυμένος, σάμπως νιόνυφη 
τη φορεσιά του γάμου...

Πάμε, ομορφιά μου;

ΣΑΝ ΚΛΕΦΤΗΣ

Σαν κλέφτης, σα φυγόδικος 
που πασπατεύει, μυστικός, 
μια νύχτα [                         ]
[                                          ]

Το μάνταλο σου ψηλαφώ 
το γνώριμό μου, το κρυφό. 
Δε σφάλισες, ανοίγει. 
Η ανάσα μου σε σμίγει.

Φίλα με, εγώ είμαι! σαν τρελή 
γλείφε με, σάμπως το σκυλί,
στερνή μου απελπισιά μου! 
ανάγερτη από χάμου.

Το φίλημά σου κάρφωσε 
στο στόμα μου — κι εγώ σ' εσέ. 
Άσε το λύχνο. 'Ακέρια 
σε βλέπω — με τα χέρια.

Σε ξένο φως που σπαρταρά 
δυό μάγουλα είδα μυτερά 
διπλή σπαθιά την κόψη. 
Το σπαραγμό στην όψη.

Κάνεις καθώς τον άνεμο 
που πέφτει απάνω στον κορμό·
χλωμό κορμό του δάσου 
[               ] τα φιλιά σου.

Και λέω: για μένα να τις λες 
τέτοιες κουβέντες άθελες, 
που η ρίζα είναι του κόσμου 
— κι ο κόσμος μου ο δικός μου; 

Στο στεναγμό σου κάψε με, 
κι εσύ τι θέλεις από με; 
Πολύ 'ναι αυτό για μένα. 
Μη σ' έχουν μαγεμένα;

ΠΟΥΛΙΑ

Σε προσμένω απόψε — όπως μου το 'ταξες 
μ' ένα μήνυμά σου σκέτο από τα ψες, 
σε προσμένει η αγκάλη μου που σε βαστα 
σάμπως χειμωνιά να τρέμεις έρωτα.

Τέτοια που την έταξες για γειτονιά 
του σπιτιού την τρέμει η μορφονιά... 
Μα έμαθα στ' ανάξια και στ' αδιάντροπα 
κι ούτε που με νοιάζει ο κόσμος τώρα πιά.

Κι έξω από το ασφόγγιστα, τ' αχνά γυαλιά 
βλέπω όλο να γράφουν γύρους τα πουλιά 
και τις αλαφριές τις άχνες, τις ξανθιές, 
που όλο και τις σπάζουν με σπαθιές...

[                                                      ]
[                                                      ]
[                                         ] ανάερα
σάμπως γύροι απάνω στα νερά.

Μα πως με πικραίνει έτσι παράξενα 
τούτη η φτεροσύναξη που τριγυρνά; 
Ποιο μέσα στο πέταμα το λεύτερο 
μελετώ δικό μου νόημα θλιβερό;

[                                       ]
[                                       ]
που διηγώνται, αιώνια ταξιδιάρικα, 
τ' άβρετα της μοίρας μου τα μυστικά.

Τριγυρνούνε τάχατες με ποιο σκοπό 
το γυμνό περβόλι, το περίλυπο; 
Τάχατες μου γράφουνε πως σαν κι αυτά 
σ' έπιασα, του κάκου, μέσα στ' άπιαστα;

Τούτη των πουλιών η φτεροσύναξη 
δεν ευφραίνεται, όχι, από την άνοιξη·
έτσι που φαντάζουν σαν κατάδικα 
να παγαίνουν, να έρχονται σπασμωδικά.

Πιο κι από θλιμμένην ώρα σύννεφα, 
πως με λιώνει απόψε τούτη η ζωγραφιά: 
Τα πουλιά στο γύρο τους, κι ο μακρινός, 
στάχτες, στάχτες, στάχτες ο ουρανός...

***

Στο χέρι μου που σε βαστά 
σάρκα, φωτιά όλη έρωτα, 
κι απ' τη μισή την αγκαλιά 
κοιτάς απόξω τα πουλιά...

Μα απόψε να χωρίσουμε. 
Εσύ 'σαι πιο παρά για με. 
´Αχ, μαύρη αλήθεια: σ' αγαπώ 
πιότερο απ' όσο είχα σκοπό.

Φύτρωσες, ριζοβόλησες
μέσα στις μαύρες μοναξιές, 
μέσα στα γνέφια τ' άνεργα... 
Το 'μαθα τώρα — κι είν' αργά.

Μόνο ας μη μάθει άλλος κανείς 
το πως αντέχεις, πως πονείς 
στερνή φορά, πρώτη φορά. 
Έλα! μιάν ώρα αρχύτερα.

Εγώ ήθελα να μυρίσει 
κρίνο — και με κερνάς κρασί 
και με πλανάς, σαν κορασιά 
που μόλις βγαίνει από εκκλησιά.

Σ' έκανα, αλήθεια, κι έβγαλες 
(κι έλεγα: εμένα να τα λες;) 
τα γλυκά λόγια τ' άγραφα 
τα θεία, του κόσμου τα κρυφά;

Κι αλήθεια, τ' αφογκράστηκα 
να στάλαζαν στα μυστικά, 
στ' άφαντα και στα σκοτεινά, 
από γκρεμνά, σ' άλλα γκρεμνά;

Μα απόψε να χωρίσουμε
*
Το λέω — κι όμως δε σ' ανικώ. 
Πολύ που μου 'κανες κακό. 
Ανάθεμα τη μοναξιά 
την ώρα που σε διάλεξα·

ανάθεμα το τυχερό, 
το ανάξιο, το παράταιρο, 
οπού με πάει, νοτιάς δαρτός, 
στο δρόμο — που είναι ο θάνατος.
*
Πάνε κι ερχόνται τα πουλιά 
κάτω απ' τα κρύα τα γνέφαλα, 
κάτω απ' τις άχνες τις ξανθιές 
χαράζουν γύρους και σπαθιές.
*
Να φύγεις. Να χωρίσουμε. 
Εσύ είσαι πιο παρά για με. 
Α, μαύρη αλήθεια. Αχ, σ' αγαπώ 
πιότερο απ' ο,τι είχα σκοπό.
*
Εγώ ήθελα να μυρίσει 
κρίνο — και μου έδωκες κρασί. 
Με κόλασες — σαν κορασιά 
που βγαίνει από την εκκλησιά.

Δε σε περνώ, δε σ᾽ ανικώ. 
Πολύ που μου 'κανες κακό! 
Κι απ' τη βραδιά, απ' τη μοναξιά, 
απ' την ώρα που σε διάλεξα

τούτο το μαύρο τυχερό 
το ανάξιο, το παράταιρο, 
με πάει, σαν άνεμος δαρτός, 
στο δρόμο — που είν' ο θάνατος.

***

Κι όλο γύρους γύρους φέρνουν τα πουλιά.
*
Έξωθε από τ' άραχνα, τ' αχνά γυαλιά.
*
[                        ] μέσα στο πέταμα το λεύτερο 
νόημα ποιο, δικό μου, βρίσκω θλιβερό;
*
Να παγαίνουν, να 'ρχονται, έτσι βιαστικά!
*
Όχι εγώ: με πλάνεσες σαν κορασιά.
*
Μ' έμαθες στ' ανάξια και τ' αδιάντροπα 
και δε μου κοστίζει τώρα πιά.
*
γιατί καίαν τα χείλια σου σε διάλεξα. 
Αχ, π' ανάθεμά τηνε τη μοναξιά...
*
[                               ] ριζοβόλησες 
στις μεγάλες μέσα τις απελπισιές, 
στα πικρά ξεφύτρωσες και στ' άνεργα 
— και το νιώθω τώρα, κι είναι αργά.
*
Και να μείνω σάμπως γαλανός 
που άφησες στο δρόμο σου ουρανός, 
ανοιχτός του βάθους δίχως γνέφαλα 
και με γύρους γύρους τα πουλιά.

[ΤΗΣ ΣΤΕΡΝΗΣ ΧΑΡΑΣ...]

Της στερνής χαράς το σπίτι ήταν αυτό. 
Δίφυλλο αψηλό παράθυρο ανοιχτό 
κατά το στενό που δεν περνά κανείς, 
κι ο ίσκιος καταγής, λοξός, της αγκωνής.

Και άξαφνα [                                    ]
ήρθε ο θάνατος γοργός σα μαχαιριά, 
ήρθε ο θάνατος γοργός σαν αστραπή 
στην καλοκαιριά [          ] και στη σιωπή.

Και μου γκρέμισε σαν άνεμος με βιά 
ένα βάζο απριλολούλουδα μαβιά 
στο παράθυρο βαλμένα της ψυχής.

Γ´

[ΑΠΟΣΠΑΣΜΑΤΑ ΚΑΙ ΣΤΙΧΟΙ]

1

Μέσα στο κάθε απείκασμα, στο κάθε σχήμα, 
είναι κι ένας νεκρός ωραίος τα περασμένα·
και πέτρα αναίσθητη στον κόρφο έχεις βαλμένα. 
Άστραψεν ομορφιά — και σ' έκαψε το κρίμα.
*
Μέσα στο κάθε απείκασμα, στο κάθε σχήμα, 
ασήκωτος νεκρός ο βίος που έχει περάσει. 
Η πέτρα αυτή στον κόρφο σου, που κλεί την πλάση, 
ξάστραψε σα φωτιά — και μ' έκαψε ωσάν κρίμα.
*
αστράφτει ωσάν φωτιά και καίει ωσάν το κρίμα.
*
Μέσα στο κάθε απείκασμα, μύρο και σχήμα, 
είναι κι ένας ωραίος νεκρός — τα περασμένα.
*
Λουλούδι [                                                 ]
πονείς εσύ γλυκά του πλάστη σου το κρίμα.
*
Λουλούδι, μύρον έβγανες και περασμένα. 
Τα δάκρυα που δε δάκρυσα μαζί σου, η λύπη, 
που δε λυπήθηκα, κι ο πόνος που μου λείπει
μαζί σου ήρθανε, μαζί σου έσβησαν για μένα.
*
Απ' το λουλούδι, ακούς, το κρίμα σου να το βρεις. 
'Από λουλούδι να το βρείς το [                  ] κρίμα.

2

Άδειος είν' ο βοριάς, μα ακούς που αναστενάζει 
στού δρόμου του ερημόσπιτου το μακρινάρι;
*
Μαρμαροσύννεφο θαλασσογεννημένο 
κατά τον ουρανό την πύκνα σου τινάζεις 
σα φλόγα, ολόσωμον το βράχον αγκαλιάζεις.
*
Ερημιές, σκοτεινιές η ώρα είναι γεμάτη 
της θάλασσας το θρήνος, τον καημό του αγέρα, 
μον' κάπου, θλιβερή τωνε ματιών απάτη, 
λες κι από τον αφρό [                              ]
*
Πολύβροντο όργανο μες στού παντός το θόλο 
στο Νόμο τον κουφό της δύναμης τα σπλάχνα.

3

Ξαστερώνει, κι η νύχτα στο ουρανί γυρίζει·
μεγάλωσε ο ουρανός, ο ουρανός ανοίγει, 
ο αγέρας ο μαβής, το διάδημα μυρίζει.
*
κι απάνωθε ο ουρανός, κι όλο ο ουρανός ανοίγει.
*
Διάδημα στον αγέρα οσφραίνεσαι κι ελπίδες.
*
Μια γυμνή νότα ολάκερο τ' αηδόνι.
*
Δέντρο το δέντρο περπατάς, χλωμό φεγγάρι.
*
Τα δέντρα περπατάς, μοναχικό φεγγάρι.
*
Τι μοναξιά είν' απόψε εδώ του απάνω δρόμου, 
που τα σπίτια τα τρίπατα χαίρεται ως κάτω, 
[               ] και ψυχή δεν είναι στο δικό μου.
*
Της ζωής το πείσμα λύγησε, τρέμω να πέσω.

4

Γυναίκες στη θάλασσα

Γελούμενα νερά, καλοξημερωμένα.
*
Γυναίκες είναι, αγνώριστες, και κολυμπάνε 
με κοριτσίστικα ξεφωνητά [                         ]
*
Χρυσά πουλιά πετούν ανάμεσό τους σμάρι.
*
Σπηλιές τρεχούμενες που μέσα «κάποιος είναι» 
νεράκι τις βαριές τις πέτρες αλαφραίνει
[                                                   ] εκείνες 
βόσκουνε στα ρηχά νερά λιγνές πατούσες 
στις άξαφνες κουφάλες και στις ανερούσες.

5

Οι στάλες η βροχή κι οι νότες το σπουργίτι 
πέφτουν μαζί από σύννεφο κλωνιά και φύλλα 
στο έμπασμα της αυλής, στο μαρμαρένιο σπίτι 
πέφτουν μαζί [                                              ]
*
Σαν έρωτας κρυφός μαραίνει τον αέρα.
*
Και στης αυλής το σύννεφο το μυρωδάτο 
γελούμενα πουλιά, καλοξημερωμένα.
*
[                               ] που τέτοια μαύρα νέφη 
σε τέτοιο γλυκομίλητο να λιώνουν ήχο.

6

Στο σπίτι το μοναχικό, 
το δίπατο, το γωνιακό, 
που ολημερίς το τρώει 
το χελιδονολόι
*
σε παραθύρι αγερικό
[               ]  ίσια 
κάθονται τρία κορίτσια.
*
τρεις κοπέλες, τρεις παρθένες 
τον ήλιο παντρεμένες.
*
τρεις έμνοστες παρθένες
τον ήλιο παντρεμένες.
*
Η πρώτη ξέρει [             ]κα 
κι η άλλη φυσαρμόνικα 
κι η τρίτη στο σεργιάνι 
τον έρωτα να πιάνει.
*
τα χείλια της [                 ] 
λεβάντα και βιολέτα 
και μου 'πε: «φίλησέ τα».

7

[Στροφές και στίχοι]

Η λεύκα κρυφοσπαρταρά, 
κι αρνιέται κάθε που φυσά 
τα φύλλα της τα ολόχρυσα: 
— Παρ' τα, δεν έχω πιότερα.
*
Και συ, ο τρεχούμενος καιρός, 
ο σιγαλός κι ο πονηρός, 
μη βιαστείς να τονε πλάσεις 
το χλωρό πηλό της πλάσης.
***
Σα βγήκαμε απ' το γαλανό 
βαγόνι την ξεχώρισα 
τη σπαθωτή κορμοστασιά.
*
Η κορμοστασιά της η αλαφριά, 
καθώς λιώνει μες στη σκόνη 
με του Μάρτη το βοριά 
με τα σύννεφα μαλώνει.

Στο έμπα κι έβγα του σπιτιού 
μες στην ισκιερή τη θύρα, 
μες στα νέφια του Μαρτιού 
στα δυό χέρια μου την πήρα.

***

Βρέχει, βρέχει χοντρά 
πάνω στ' αριά τα λιόδεντρα, 
βρέχει πάνω στα σχίνα. 
Βαθιά που 'ναι η 'Αθήνα!

Τα χαμηλά τα γνέφαλα 
περνούν κι αγγίζουν τα μαλλιά.

***

Σάμπως το χόρτο το φτωχό 
που σμίγει με τ' απόβροχο.
*
Απ' τα χόρτα που είχαμε γευτεί 
τα πικρά, της μύριζαν τα χείλη.
*
Έχεις τον ύπνο στο πλευρό 
να τονε πιείς γλυκό νερό.
                              («Για μια που κοιμάται».)
*
Πετάει η νύχτα σαν καρδιά.
*
Είμαι πουλί με τα πουλιά και χελιδόνι.
*
Σ' αγαπώ με τα τραγούδια των παιδιών.
*
Σάμπως με τα δάκρυα βγαίνει ο στεναγμός.
*
Μες στού κόσμου την αγάπη πεθαίνω, 
όπως απ' τη δίψα πεθαίνω μες στη θάλασσα.
*
Μας φυσάει σύννεφο το μούχρωμα 
απ' το βάθος του πόντου.
*
Λιώνει το μούχρωμα σε σύννεφο.
*
Να βρείς τον άγγελο στο στόμα να φιλήσεις.
*
Δαίμονες μάχονται με το είναι σου κι αγγέλοι, 
ίσκιοι της Κόλασης και φως του Παραδείσου.
*
Δικό σου όχι — της πλάσης σου το ευχαριστώ.


