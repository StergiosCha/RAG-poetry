VEILLÉES MORNES

Κάπου θε να 'ναι μια ψυχή που με προσμένει... κάπου.
Τις νύχτες που μέσα στο Άπειρο τυφλές παραπατούν,
τους τόσους κόσμους που γυρνάν στοχαστικά κι αιώνια 
πίσω απ᾽ της μονοτονίας των τους πέπλους κρύβοντάς 
τους,
τη νιώθω μέσα από το φως κλειστού παραθυριού 
σαν κάποια αρχαία ιέρεια, βουβή μπρός στην εστία
 την ιερή, να νείρεται τους πόθους της ξυπνή
και, σε μια κάποια ανάμνηση μορφής που αυτή έχει
πλάσει,
δάκρυα βαριά να ραίνουνε της αγωνίας τη φλόγα
που της ξανάβει τη μορφή, όπου έχουν ρυτιδώσει
κάποιας μακριάς αναμονής οι συνοδοί περνώντας.

Στη θλιβερή της έκσταση, που ανοίγει της ψυχής 
τα μάτια προς τα μακρινά, τ' ανείδωτα, τα ξένα, 
σα να με βλέπει ο πόθος , γιατί η ψυχή μου μέσα 
σκιρτάει γι' απολύτρωση κι αντάμωσης ταξίδι. 
Και καρτερώ, μες στις βαριές τις ώρες που καρφώνουν 
στης αγωνίας το φέρετρο την υστερνή μου ελπίδα, 
να σ' ανταμώσει, η αδερφή που λυώνεσαι, η ψυχή μου 
κάπου, εκεί μέσα στο άπειρο που μέσα μας το κλειούμε...

Μα, κουρασμένη απ' το μακρύ κι ανώφελο ταξίδι, 
γυρνάει η ψυχή μου σέρνοντας τη σκόνη των τριστράτων 
και των μεγάλων ωκεανών τη μάταια την πάλη
και πέφτει με αναφυλλητά στους τάφους των ελπίδων,
όπου τα ρόδα τα χλωμά μιάς δίχως ύπνο αυγής 
αγάλια ξεφυλλίζουνται κι αγάλια τους σκεπάζουν.

Κι έτσι η ζωή μας χάνεται σε μιάν αναμονή
και πάντα αναζητιόμαστε χωρίς ν' ανταμωθούμε, 
ω αδερφή μου μακρινή και άγνωστη ερωμένη, 
που η μοίρα μας εστάθηκε με των συγνέφων όμοια: 
πουθενά να μη στέκουνται παρ᾽ όσο για να κλαίνε.

ΝΟΣΤΑΛΓΙΕΣ

Μοιάζω τους γέρους ναυτικούς με τις ρυτιδωμένες 
και τις σφιγγώδεις τις μορφές, που είδα στην Ολλανδία, 
παράμερα στων λιμανιών τους φάρους καθισμένους, 
να βλέπουνε, αμίλητοι, να φεύγουνε τα πλοία.
Τα μάτια τους, που είχανε δεί κυκλώνες και ναυάγια, 
λαχταριστά, νοσταλγικά τα παρακολουθούσαν, 
καθώς σηκώναν τις βαριές που τρίζαν άγκυρές τους 
και μπρός στους φάρους ήρεμα, πελώρια περνούσαν. 
Σε λίγο στην απέραντη τη θάλασσα αλαργεύαν 
και χάνονταν, αφήνοντας στην πορφυρή τη δύση 
έναν καπνό, που αυλάκωνε τον ουρανό πριν σβήσει: 
κι όμως οι γέροι ναυτικοί, ακίνητοι στους φάρους, 
με τη μεγάλη πίπα τους σβησμένη πιά στο στόμα,

προς τα καράβια που έφυγαν εκοίταζαν – ακόμα...

ΕΑΡΙΝΗ ΒΡΑΔΙΑ

Στα περιβόλια απλώθηκε γαλήνιο το βράδυ: 
πάνω στα ζα της γύρισε η αργατιά στη χώρα, 
σταμάτησαν να τρίζουνε τα ξύλινα πηγάδια, 
κάθε ζωή αποκάρωσε κι είναι η ώρα τώρα 
που εδώ κι εκεί ανάβουνε μικρών σπιτιών τα φώτα, 
που μια κραυγή φτωχού πουλιού ξεσχίζει το σκοτάδι 
κι ανήσυχα θροίζουνε οι ριγηλές πλατάνες 
στης αύρας της νυχτερινής τ' αργό και κρύο χάδι. 
Είναι η ώρα που οι ανθοί κλείσαν τα πέταλά τους, 
που οι πεταλούδες -οπού ζούν με φως- θε να 
        πεθαίνουν,
που τον γαλήνιον ουρανόν άστρα λαμπρά διαβαίνουν 
και που η ψυχή μου σοβαρή στέκεται, σα ν' ακούει 
τις μέρες μου στο παρελθόν να πέφτουν μία-μία,

αργά, βαριά σαν ώριμοι καρποί στην ησυχία.

ΜΟΝΑΞΙΑ

Σα νύχτα αγρύπνιας πένθιμη κι ατέλειωτη, σα νύχτα 
γεμάτη από μυστήριο και σιωπή η Ζωή μου. 
Αμίλητοι και σκεφτικοί στην τρομερή ησυχία, 
τι, που δεν έρχεται, να 'ρθεί προσμένουμε, ψυχή μου; 
Περνάν βαριές από κενό και προσδοκία οι ώρες, 
στ' αυτιά μου, που αφογκράζουνται, καμιά ηχώ δε σβήνει· 
και μόνο, σα σε κάμαρα νεκρού ένα ρολόγι, 
χτυπάει η καρδιά μου ηχερά στην παγερή γαλήνη. 
Στους διαδρόμους του καιρού κανένα πλέον βήμα 
δεν αντηχεί και μοιάζουμε σα ζωντανοί σε μνήμα, 
που γύρω τους η ανθρώπινη ζωή αποτραβιέται... 
Χαρές, αγάπες, χίμαιρες, πόσο μακρυά είστε τώρα! 
Στη νύχτα την απέραντη το πόσο είμαι μόνος!

Όλα μας απαράτησαν, ψυχή μου, - ως κι ο Πόνος.

ΑΚΟΥΑΡΕΛΛΑ

Στο μώλο, που αποκάρωσε στη θερινή τη λάβρα, 
άχνες καυτές χοροπηδάν στον πυρωμένον άμμο 
και τα μικρά τα σπίτια του, γυμνά κι ασβεστωμένα, 
κάνουνε άσπρες πινελιές στη θάλασσαν απάνω. 
Τα πρασινόχρυσα νερά διάφανα ακινητούνε, 
δείχνοντας βότσαλα ασημιά, φιδοστριμμένα φύκια, 
άγκυρες που σκουριάζουνε και τους μαβιούς τους ίσκιους 
που τ' αραγμένα ρίχνουνε τριγύρω τους καίκια. 
Καμιά ζωή. Ένας ψαράς που ψάρευε στο μώλο,
 αφού τα χέρια τέντωσεν οκνά και χασμουρήθη, 
έγειρε μονοκόμματος στις πέτρες και κοιμήθη· 
και μοναχά ένας άγριος και μαυρομάλλης σκύλος,
σ' ενός μεγάλου καικιού την πρύμη καθισμένος,

την παραλία τη νεκρή κοιτάζει – νυσταγμένος.

FONTAINE DE MEDICIS

Ξέρω μια απόμερη γωνιά ενός μεγάλου πάρκου
π' ούτε κι αυτά τα ερωτικά ζευγάρια δεν πηγαίνουν, 
γιατί είναι εκεί μαύρα νερά γιομάτα σάπια φύλλα
και ίσκιοι βαθυπράσινοι τα υγρά τους πέπλα γέρνουν.
Εκεί είναι πάγκοι πέτρινοι πλεγμένοι με κισσό
κι είναι αγάλματα γυμνά που τα 'χει ντύσει η χλόη, 
μια ησυχία θανατερή - κι αδιάκοπα, και μόνο, 
μυστηριώδικων νερών τ αργό το μοιρολόι. 
Εκεί είδα πάντα ανώνυμες και κίτρινες γυναίκες, 
δίχως ζωή στα μάτια τους και δίχως ηλικία, 
που άπλωναν στα γόνατα το αιώνιο κέντημά τους, 
και νέους χλωμούς που κράταγαν στα χέρια τους βιβλία·

όμως κι αυτές δεν κένταγαν και κείνοι δε διαβάζαν, 
μόνο, σκυφτοί, τ' ακίνητα μαύρα νερά εκοιτάζαν.

ΠΑΝ

Μες στη μουγγή και τη βαριά νταλαμεσημεριά, 
που είναι οι δρόμοι έρημοι και καίει το χέρσο χώμα, 
όλα ησυχάζουν πάμφωτα: πλατάνια, κυπαρίσσια, 
σπίτια λευκά και η βαθιά ψυχή του ελαιώνα. 
Και μόνο μέσα στο βουβό και σκονισμένο κάμπο 
οχλαλοούν μονότονα κι αδιάκοπα τζιτζίκια 
και μέσα στα χαμόδεντρα κουδουνισμοί ακούνται 
από τ' αργοπερπάτητα, που βόσκουνε, κατσίκια. 
Τόσο η ώρα είναι βαριά, που λες πως δεν περνάει· 
μ' άξαφνα, σα να θρόησε κάποια πνοή στον κάμπο, 
κάτι άγνωστο, ανεξήγητο, η φύση όλη ξυπνάει: 
βουίζει ο απέραντος, γαλήνιος ελαιώνας, 
παύουν να τσιτσιρίζουνε, σκιαγμένα, τα τζιτζίκια 
και σαν παρμένα εδώ κ' εκεί σκορπάνε τα κατσίκια.

ΔΕΙΛΙΝΑ ΦΘΙΝΟΠΩΡΟΥ

Στα δειλινά τα πένθιμα και φθινοπωρινά, 
όταν χτυπάει στα τζάμια τους θρηνητικά η βροχή 
κι ενώ στην πόλη εσπερινούς βαρούν αργά οι καμπάνες, 
παίρνουνε μια παράδοξην οι Κάμαρες ζωή.
Ο παγερός, που απ' τις κλειστές πόρτες γλιστράει, 
        αέρας
κούφιων βημάτων φέρνει αχούς και ψίθυρους σβησμένους, 
που κάνουν όποιον νείρεται ν' αναθυμάται ξάφνου 
αγάπες χρόνων παλαιών και φίλους πεθαμένους. 
Και τότες μες στο σούρουπο οι Κάμαρες γεμίζουν 
φαντάσματα που στους θαμπούς καθρέφτες
     καθρεφτιούνται,
ενώ οι κουρτίνες οι βαριές -κοιτάξτε τις!- κουνιούνται 
κι ενώ τα ρόδα που έγερναν στα βάζα ξεχασμένα 
φυλλορροούνε άξαφνα με μια στερνή ευωδία

σα να περάσαν πάνω τους δάχτυλα κάποια κρύα...

ΕΡΩΤΩΝ ΘΑΝΑΤΟΙ

Τα περασμένα μάταια ζητάω ν' αναστήσω, 
να ξαναζήσω τις στιγμές που επέρασες κοντά μου, 
να θυμηθώ τα ονείρατα που εκάναμε τα βράδια, 
όταν γαλήνη εγέμιζε κι ίσκιους η κάμαρά μου.
Τα γράμματά σου μάταια διαβάζω αργά, τις ώρες 
που η σκέψη μας πλανιέται εδώ κι εκεί στα περασμένα, 
όπως κανείς σ' ένα βουβό γυρνάει κοιμητήρι, 
διαβάζοντας ονόματα σε τάφους σκαλισμένα.
Του έρωτά μας το Βωμό τον γκρέμισαν τα χρόνια
κι εσύ που στάθηκες για με η Πολυαγαπημένη 
στη μνήμη μου είσαι μακρινή, ψυχρή σαν πεθαμένη -
σαν πεθαμένη άλλων καιρών - μέσα σ᾽ υγρή μια 
          κρύπτη,
που κείτεται μαρμάρινη, με χέρια σταυρωμένα...
Μα κάτι από το είναι μου επέθανε με σένα.

ΔΟΝ ΚΙΧΩΤΗΣ

Ατσάλινος και σοβαρός απάνω στ᾽ άλογό του 
το αχαμνό, του Θερβαντές ο ήρωας περνάει· 
και πίσω του, στο στωικό γαιδούρι του καβάλα, 
ο ιπποκόμος του ο χοντρός αγάλια ακολουθάει. 
Αιώνες που ξεκίνησε κι αιώνες που διαβαίνει 
με σφραγισμένα επίσημα, ερμητικά τα χείλια 
και με τα μάτια εκστατικά, το χέρι στο κοντάρι, 
πηγαίνοντας στα γαλανά της Χίμαιρας βασίλεια... 
Στο πέρασμά του απ' τους πλατιούς του κόσμου 
        δρόμους, όσοι
τον συντυχαίνουν, για τρελό τον παίρνουν, τον κοιτάνε, 
τον δείχνει ο ένας του αλλουνού — κι ειρωνικά γελάνε. 
Ω ποιητή! παρόμοια στο διάβα σου οι κοινοί 
οι ανθρώποι χασκαρίζουνε. Άσε τους να γελάνε:

οι Δον Κιχώτες παν μπροστά κι οι Σάντσοι ακολουθάνε!

EDWARD VI

             That godly and royal child, King Edward 
             the Sixth, the flower of the Tudor name, 
             that was untimely cropped as it began to 
             fill our land with its early odours...
                                          CHARLES LAMB
Στού Γουεστμίνστερ το βουβό και σκυθρωπό 'Αββάτο, 
στα πόδια των μεγάλων του προγόνων ξαπλωμένος, 
το μαρμαρένιον ύπνο του ο Εδουάρδος ο Έκτος
-δεκάξι χρόνων βασιλιάς- κοιμάται, αγνοημένος.
Ένα παιδί ήταν σοβαρό, ευγενικό, θλιμμένο.
Έζησε μες στο κρύο του παλάτι με βιβλία 
κι είχε επισκόπους κι αυστηρούς σοφούς για συντροφιά
          του:
ο θάνατός του ήτανε η μόνη του ιστορία.
Ούτ᾽ έρωτες είχε ποτές, ούτ᾽ έκανε πολέμους·
γι' αυτό στο μαρμαρένιο του τον τάφο δε σκαλίσαν
τα θριαμβικά οικόσημα που οι πρόγονοί του αφήσαν, 
μα χάραξαν βασιλικό οικόσημό του άνθη:
τα κρίνα τα γαλατικά και του Τυδέρ τα ρόδα:

Κι ως να 'ταν τ᾽ άνθη αληθινά, ο τάφος του ευώδα.

Η ΦΡΑΓΚΙΣΣΑ

Ξενιτεμένη στην ξερή τη γη της Αττικής, 
σ' ένα του θέρου καυτερό κι ήσυχο μεσημέρι, 
η Φράγκισσα η Αυθέντισσα κοιτάει απ' τον εξώστη 
του πύργου της τα ξενικά για την ψυχή της μέρη. 
Όλα στο φως ακινητάν: ελιές, βουνά, μνημεία, 
σαν μες σ' αιωνιότητα να ήταν βυθισμένα 
- κι ούτ᾽ ένας ίσκιος να σταθεί ν' αναπαυτεί η ψυχή της,
μήτε και ταξιδιάρικο περνάει σύγνεφο ένα... 
Και η ξανθή πριγκίπισσα, μονάχη στον εξώστη, 
της εξορίας της μακρινής νιώθει όλη την πικρία· 
κι έτσι λευκή κι αμόλυντη και δίχως ιστορία, 
μαραίνεται έγκαρτερικά σαν κρίνος μες στο κάμα. 
Και μιάν ημέρα ο τάφος της ο οικοσημασμένος 
μέσα στη γη της Αττικής θα 'ναι κι εκείνος ξένος.

ΙΟΥΛΙΑΝΟΣ

«Είπατε τω Βασιλεί : »
     ΜΑΝΤΕΙΟΝ ΤΩΝ ΔΕΛΦΩΝ

Το λάλο εσώπασε νερό για πάντα και στη στείρα
την κοίτη του εγείρανε βαριά και μαραθήκαν 
οι δάφνες οι ελληνικές και της ελιάς οι κλώνοι: 
ενάντια, Ιουλιανέ, μάταια πας στη Μοίρα. 
Αφήσανε τον Όλυμπο παντέρημο οι Θεοί, 
οι 'Αθηναίοι των νικών ξεχάσαν τον παιάνα 
και Σύροι ναύτες άκουσαν μια νύχτα σκοτεινή 
να κλαίνε στις ελληνικές ακτές τον Μέγα Πάνα. 
Στον ομφαλό του ελληνικού κόσμου, την Ολυμπία, 
σήμερα μήτε Πίνδαροι, μήτε φωνή καμία: 
μέσα στο φως ασάλευτη φαντάζει τώρα ως τάφος. 
Δεν εσταυρώθηκε ο Θεός της Ναζαρέτ μονάχος, 
Ιουλιανέ, αλλά μ' αυτόν μαζί η πλατιά οικουμένη 
στον ξύλινο του Γολγοθά σταυρό είναι σταυρωμένη.

DAMNATIO MEMORIAE

           C...

           VIRGINI VESTALI MAXIMAE

Λευκό το Φόρουμ κι έρημο απ' το φεγγάρι κάτου. 
Στην ησυχία, ένα σκυλί θρηνητικά αλυχτάει 
κάπου μακριά. Κατάμονη στο Ιερό η Βεστάλη, 
το φως της Ρώμης ζωντανό μες στη νυχτιά φυλάει. 
Άξαφνα, σ' ένα θόρυβο που ακούστηκε, πετιέται, 
σωριάζει ξύλα στη φωτιά κι αθόρυβα έξω βγαίνει: 
δεν ξέρει πως είναι στιγμές οι ώρες της 'Αγάπης 
και σε μια πλάναν αγκαλιά -πρώτη φορά- ξεχνιέται. 
Τι κι αν εσβήστηκε η φωτιά στο Ιερό, Βεστάλη, 
τι κι αν σε θάψουν ζωντανή κι από το άγαλμά σου 
το βέβηλο θα σβήσουνε, Ποντίφισσα, όνομά σου; 
Μια τέτοια νύχτα τη ζωή ολάκερην αξίζει...

Τη γλύκα που απ' την ηδονή στα χείλια σου έχει ανθίσει, 
αν και νεκρή, μια μέλισσα θα 'ρθεί να την τρυγήσει.

ΣΤΗ ΣΑΛΑΜΑΓΚΑ

«Ο Δον Ζουάν Τενόριο σπούδασε στη Σαλαμάγκα. »
                         ΙΣΠΑΝΙΚΟ ΙΣΤΟΡΗΜΑ

Στη Σαλαμάγκα, τη σοφή της Ισπανίας πόλη, 
ευρέθηκα πλανώμενος μια θερινήν εσπέρα: 
μέγαρα με ιδαλγικά οικόσημα, εκκλησίες 
ύψωναν μάζες αυστηρές στο ρόδινον αιθέρα.
Έρημοι οι δρόμοι. Μοναχά σ' ένα παλιό μπαλκόνι, 
φορώντας στο κεφάλι της δαντελωτή μαντίλια, 
μια νέα, με μάτια και μαλλιά κατάμαυρα, καθόταν 
κρατώντας ένα κόκκινο γαρύφαλο στα χείλια.
Κι έτσι που ήταν σιωπηλή κι ακίνητη και μόνη 
στη βραδινή των στοχασμών και των ονείρων ώρα, 
που άπλωνε ίσκιους και σιγή σ' όλη τη γύρω χώρα, 
έλεγες πως τον Δον Ζουάν επρόσμενε για να 
του ρίξει, σα θα πέρναγεν απ' τα παράθυρά της,

το κόκκινο γαρύφαλο μαζί με την καρδιά της.


Η ΚΑΤΑΚΤΗΣΗ ΤΟΥ ΒΥΖΑΝΤΙΟΥ

Είναι μια ώρα σοβαρή κι επίσημη: οι Λατίνοι, 
αφού βδομάδες έκαναν να φτάσουν απ' τη Δύση, 
έχουνε πιά την Κέρκυρα ξοπίσω τους αφήσει 
και πλέουν μέσα στα νερά της Αυτοκρατορίας... 
Τώρα, μέσα στην ήρεμη και φωτεινήν ημέρα, 
έχοντας ούριο στις ψηλές πρύμνες τους τον αγέρα, 
γλιστράν απάνω στο γλαυκό Ιόνιο σα γλάροι, 
με τα πανιά τους ανοιχτά, οι ενετικές γαλέρες 
και κυματίζουν θριαμβικά σ' όλα τους τα κατάρτια 
των ιπποτών οι φανταχτές, πολύχρωμες παντιέρες. 
Ενώ στα καταστρώματα των καραβιών ολόρθοι 
—ατσάλινοι κι ακίνητοι— κοιτάν οι Σταυροφόροι 
να ορθώνουνται, προπύργιο της γης του Βυζαντίου,

αθέμελα και ρόδινα τ' 'Ακροκεραύνια Όρη.

MAKAPIO
Του φίλου μου Γ. Βεντήρη.

        «Γλυκύ βέβαια το φως
         και ευχάριστον εις τους οφθαλμούς 
         να βλέπωσιν τον ήλιον.»

                              ΕΚΚΛΗΣΙΑΣΤΗΣ

'Αργά, σαν ένας που βαριάν επέρασεν αρρώστια, 
πήγα στο πάρκο το λαμπρό στη θερινήν ημέρα 
και σ' ένα πάγκο απόγειρα, κοντά σ' ένα πεζούλι 
με ρόδα που αναδεύανε στον απαλόν αγέρα.
Μακριά - περνούσαν όμορφες γυναίκες, και παιδάκια
επαίζαν στη δεξαμενή, και τ' άσπρα περιστέρια 
πετούσαν μέσα στους πυκνούς των φυλλωμάτων ίσκιους, 
κι οι σπίνοι ψίχουλα έπαιρναν από γερόντων χέρια. 
Κι εγώ, μονάχος, κοίταζα τα ρόδα και τη χλόη, 
τις μέλισσες που των ανθών τη γύρη αναζητούσαν, 
τις πεταλούδες που στο φως ανάλαφρες πετούσαν, 
κι εχαίρομουν που μέσα μου ήτανε φως κι ειρήνη 
και που με τ' άνθη, τα έντομα ζούσα κι εγώ αντάμα.

Κι από χαράν ανάβλυσε -σαν προσευχή- το κλάμα.

ΑΣΕΛΓΕΙΑ

Κάποτες, σ' ένα καπελιό της γκρίζας της 'Αμβέρσας
-γεμάτο ναύτες που καπνόν εμάσαγαν και πίναν 
και που, σε γλώσσες ξενικές μαλώνοντας, με μία 
γροθιά χτηνώδη τα πιοτά τριγύρω τους εχύναν- ,
είδα μια νέα Αράπισσα, γυμνή και μεθυσμένη, 
μ' ένα τριαντάφυλλο λευκό στα εβένινα μαλλιά της, 
που, με τα χέρια της ψηλά, κρατώντας το λαιμό της, 
εκούναγε -χορεύοντας- την άσεμνη κοιλιά της.
Και, μες στα φώτα, τους καπνούς, τα χνώτα, την 
        κραιπάλη,
στους ναύτες που της άνοιγαν γελώντας την αγκάλη, 
η 'Αράπισσα, χορεύοντας, σαν την οχιά εγλιστρούσε 
κι όταν σε μια όλο ίλιγγο στροφή τεντώθη χάμω, 
είδα ένα ναύτη που έπεσε στο σώμα της απάνω 
και που ως τρελός την κρύφια της γυμνότητα εφιλούσε.

Κι εκείνη, τ᾽ άσπρα δόντια της δείχνοντας, — εγελούσε.

ΦΘΙΝΟΠΩΡΟ ΕΞΟΡΙΑΣ

Σε μια του Βέλγιου ακτή παντέρημη και κρύα, 
κάποια νυχτιά οικουμενική μ᾽ έβγαλεν ένα τραίνο 
και χάθηκε, σφυρίζοντας στριγγά μες στα σκοτάδια, 
αφήνοντάς με στο σταθμό κατάμονο και ξένο. 
Ω! πόσο ήταν πένθιμος κι αγριωπός ο τόπος...
Τις μέρες, μόνη συντροφιά το πέταγμα ενός γλάρου· 
τις νύχτες, ο αδιάκοπος ο ρόχθος των κυμάτων· 
και, μακριά, τ' απόκοσμο το φως αγνώστου φάρου. 
Κι έζησα εκεί ολάκερο χειμώνα εξορίας, 
ανάμεσα σ᾽ απλοικούς ψαράδες που ιστορούσαν 
θαλασσοπεριπέτειες τα βράδια που γυρνούσαν, 
ενώ εγώ απ' το θαμπό το τζάμι της ταβέρνας 
εκοίταζα με σπαραγμό τα φωτεινά καράβια 
που -μακριά- παλεύανε με τα υγρά σκοτάδια...

ΤΟ ΚΟΡΙΤΣΙ ΤΩΝ ΔΕΚΑΤΡΙΩΝ ΧΡΟΝΩΝ

Σβέλτη, γοργή και γλιστερή σα φίδι, όλη την ώρα 
που να την πιάσω τέντωνα τα χέρια, ξεγλιστρούσε 
και, πάντα προκαλώντας με κι όλο ξεφεύγοντάς μου, 
ευτυχισμένη, - ολόκαρδα κι ειρωνικά εγελούσε.
Μ' απάνω στο κυνηγητό κι απάνω στο παιχνίδι, 
κάθε που σμίγαν τα κορμιά και κόλλαγαν στην πάλη, 
εκείνη πιά δε γέλαγεν αθώα σαν και πρώτα 
κι εμένα ως κύμα ανέβαινε το αίμα στο κεφάλι. 
Και, μια στιγμή, που άρπαξα τη μέση της και μ' άγρια 
επιθυμία την κράτησα μέσα στην αγκαλιά μου, 
σκλαβώνοντας τα πόδια της μέσα στα γόνατά μου,
την είδα που αφέθηκε γλυκά στο σφίξιμό μου,
ενώ τα μάτια εγλάρωναν και τρέμανε τα χείλη:

κι ένιωσα ότι μέσα της εξύπνησε το Θήλυ.

Η ΖΩΗ ΜΟΥ

Μια νοσταλγία ολάκερη η ζωή μου κι ένας πόθος! 
Πότε παλάτια θέλοντας χιμαιρικά να χτίσω 
και πότε ξεφυλλίζοντας τις σκέψεις μου σα ρόδα 
στον τάφο του ο,τι πέρασε, - λησμόνησα να ζήσω. 
Τα χρόνια από τα χέρια μου γλιστρήσανε σαν άμμος 
που ονειροπόλα δάχτυλα κρατάνε, κι η ψυχή μου, 
μιάν ώρα χινοπωρινή που σήμαιναν καμπάνες, 
είδε να πέφτει ανέκκλητα το Βράδυ στη ζωή μου. 
Είμαι σα σπίτι ναυτικών στη θάλασσα κοντά, 
που οι άντρες εχαθήκανε μαζί με τα καράβια 
και που, σα σκούζει ο άνεμος τ' αγριεμένα βράδια, 
οι μάνες και οι αδερφές, μαυροντυμένες, σκύβουν 
την κεφαλήν αμίλητες, σκιαγμένες, σα ν' ακούνε

στην πόρτα, την κατάκλειστη για πάντα, να χτυπούνε.

ΦΘΙΝΟΠΩΡΙΝΟ ΠΑΡΚΟ

Ω! πόσον είναι πένθιμο μες στη βροχή το πάρκο, 
με τα χλωμά λουλούδια του που γέρνουν λαβωμένα 
και τα βρεγμένα αγάλματα που γύρω τους σαπίζουν 
σωροί τα φύλλα που 'φερε ο αγέρας μαραμένα... 
Οι λεωφόροι του, έρημες, απέραντες και κρύες, 
φαντάζουν, μέσα στον τεφρό, στυγνόν ορίζοντά του 
-με τα ψηλά τα δέντρα τους γυμνά, σκελετωμένα- , 
σα να οδεύουν στο βουβό βασίλειο του θανάτου. 
Τριγύρω απ᾽ τις δεξαμενές οι αρχαικές υδρίες 
πλέον δεν καθρεφτίζονται, όπως τα καλοκαίρια, 
με τ' άσπρα που κατέβαιναν να πιούνε περιστέρια: 
μόνο του αναβρυτήριου το μουσικό το κλάμα, 
μαζί με την ψιλή βροχή και με τον κρύο αγέρα, 
σκορπιέται μάταιο στη γυμνή, σπαραχτικήν ημέρα.

ΤΑΞΙΔΙ ΣΤΑ ΚΥΘΗΡΑ

Τ' ωραίο καράβι, έτοιμο στο χαρωπό λιμάνι, 
γιορταστικά με γιασεμιά και ρόδα στολισμένο, 
με τις παντιέρες του αλαφριές στην ανοιξιάτικη αύρα 
και το Όνειρό μας στο χρυσό πηδάλιο καθισμένο, 
μας πήρε για τα Κύθηρα, τα θρυλικά, όπου μέσα 
σε δέντρα και σε λούλουδα και γάργαρα νερά 
υψώνεται ο μαρμάρινος ναός για τη λατρεία 
της 'Αφροδίτης, - του έρωτα τη θριαμβική θεά. 
Μα το ταξίδι ήταν μακρύ κι η χειμωνιά μας βρήκε!... 
Οι φανταχτές κι ανάλαφρες παντιέρες μουσκευτήκαν, 
τα χρώματα ξεβάψανε και τ' άνθη εμαραθήκαν
 και, κάτου από τους άξενους τους ουρανούς, το πλοίο
απόμεινε ακυβέρνητο στο κύμα τ᾽ αφρισμένο

με το φτωχό μας Όνειρο στην πρύμνη πεθαμένο.


ΒΡΑΔΙΑ ΣΕ ΜΟΝΑΣΤΗΡΙ

Βραδιάζει. Ο ήλιος έγειρε πίσω από τις κορφές 
των μακρινών αρκαδικών βουνών, και στη χαράδρα, 
που χάσκει, μαύρη άβυσσο, κάτου από τη μονή, 
η εσπερινή με βουητό περνάει θαλάσσης αύρα. 
Μια βιβλική απλώθηκε γαλήνη μες στη φύση: 
αργοί, μακριά, κουδουνισμοί προβάτων αντηχούνε, 
και στο κενό, όπου ήρεμα κι αγάλια σκοτεινιάζει, 
με κύκλους μεγαλόπρεπους οι αετοί πετούνε. 
Οι καλογέροι, ακίνητοι στις πόρτες των κελλιών τους, 
σα μαύρα και σιωπηλά όρνεα κουρνιασμένοι, 
μένουν εκεί, σε όνειρο γαλήνης βυθισμένοι, 
ενώ, μακριά στη ρεματιά, ο πένθιμος χωλός 
την τραγική του έκκληση σκορπάει μ᾽ αγωνία:

μα πίσω, αναπόκριτη, τη στέλνει η ερημία.

ΜΑΚΑΡΙΟΤΗΤΑ

Ακίνητος χαυνωτικά στο πράο φως του ήλιου, 
που μεσ᾽ απ' τα βαθύσκια φυλλώματα τρυπάει 
και κάνει στίγματα άπειρα, χρυσά πάνω στη χλόη, 
νιώθω τα μέλη μου ηδονή ζεστή να τα περνάει. 
Και μένω, δίχως τίποτα να σκέπτουμαι η να θέλω, 
κοιτάζοντας στο διάφανο και γαλανόν αιθέρα 
τ᾽ άσπρα τα νέφη να γλιστράν σαν κύκνοι σε μια λίμνη 
απέραντη κι ακίνητη μες στη λαμπρήν ημέρα. 
Όλα ησυχάζουν γύρω μου: τα θριαμβικά λουλούδια
γέρνουν τους κλώνους τους στη γης σαν αποκαρωμένα, 
με τα πλατιά τους πέταλα στο φως ολανοιγμένα. 
Μία θαμπάδα χλιαρή σκεπάζει το μυαλό μου 
κι αφήνουμαι να κλείσουνε γλυκά τα βλέφαρά μου,

έχοντας για νανούρισμα το θόμβο ενός εντόμου.

ΖΩΗ

Κάποιες φορές, σα βράδιαζεν αργά στην κάμαρά μας, 
τ' ωχρό κεφάλι γέρνοντας στην αγκαλιά μου απάνω 
και με θλιμμένο ανάβλεμμα στηλά κοιτάζοντάς με: 
«Θα με ξεχάσεις, -ρώταγες- , καλέ μου, σαν πεθάνω;»    
Δε σ᾽ απαντούσα. Τη φωνή την πνίγαν οι λυγμοί μου 
κι έσφιγγα με παροξυσμό τ' αδύνατο κορμί σου, 
σα να 'θελα μες στη ζωή να σε κρατήσω, ενάντια 
στο Χάρο - για, αν δεν μπόραγα, να πήγαινα μαζί σου. 
Γιατ᾽ ήσουν όλη μου η ζωή: χαρά της και σκοπός της, 
κι όσο κι αν εστρεφόμουνα πίσω στα περασμένα, 
δεν έβλεπα, δεν ένιωθα κοντά μου άλλη από σένα. 
Μου φαίνονταν αδύνατο δίχως εσέ να ζήσω. 
Και, τώρα που με άφησες, με φρίκη αναλογιέμαι

το θανατό σου, αγάπη μου, πως πάω να συνηθίσω!

ΓΙΑΤΙ

Ποια να 'ναι αυτή η αδιάκοπη που με παιδεύει λύπη, 
σαν κάτι να μου πέθανε, σαν κάτι να μου λείπει, 
και γιατί τάχατε η ψυχή ν' αναζητάει το κλάμα, 
πως τη δροσιά τα λούλουδα στο θερινό το κάμα; 
Τι να 'ναι αυτό που διάφορον με κάνει εμένα απ' όλους. 
που θέλει να 'μαι πένθιμος όταν γελάν οι άλλοι, 
κι αυτό το τόσο ανήσυχο μέσα μου σαν το κύμα, 
που σκάζει και ξανάρχεται σε μιάν αιώνια πάλη; 
Γιατί όλα να 'ναι ανούσια σε μένα, να μην ξέρω 
τι θέλω και γιατί ο,τι χτες ποθούσα να μ' αφήνει 
αδιάφορον, σαν η ζωή στα χέρια μου το δίνει; 
Κι αφού η ζωή τόσο πικρή μου φαίνεται εδώ κάτου, 
γιατί, όταν απλώνεται τριγύρω μου το βράδυ, 
το δέος αυτό το σύγκορμο στη σκέψη του θανάτου;

ΑΞΙΟΠΡΕΠΕΙΑ

Ψυχή μου, μένε αδιάφορη στα γύρω σου και σ' όλους 
τους άνθρωπους που αγκομαχάν σέρνοντας τη ζωή 
        τους,
σ' εκείνους όπου απ' τη χαρά σα με κρασί μεθάνε
κι όσους στην ίδια στέκουνται ψηλά εκτίμησή τους·
σ' όσους τον πόνο τους μπροστά στον κόσμον όλον κλαίνε
για προς τον άδειον ουρανό τα χέρια τους υψώνουν 
και σ' όλους όσους στη ζωή βάλαν σκοπό να φτάσουν 
και σέρνουνται, παρακαλούν, προδίνουνε, ιδρώνουν. 
Πέρνα από μέσα τους ψυχρή και μακρινή ως κυρία 
που, όταν στο δρόμο οι πρόστυχοι ζητάν να της μιλήσουν, 
μαζώνεται ακατάδεχτη για να μην την αγγίσουν· 
κι απ' τον εξώστη της Ζωής κοίταζε μες στον κόσμο, 
έτσι καθώς οι ευγενείς τους χωρικούς κοιτάζαν, 
όταν κάτου απ' τους πύργους των, τις σκόλες,
        διασκεδάζαν.

ΕΠΙΣΤΡΟΦΕΣ

I

Πρωί. Η ομίχλη σέρνεται μέσα στους άδειους δρόμους, 
όπου το βήμα μου αργό και άσκοπο αντηχάει. 
Κοιμάται μέσα στο τεφρό πένθος του το Παρίσι· 
μόνο ένα αμάξι γέρικο τρικλίζοντας περνάει. 
Του Σηκουάνα τα νερά, γυαλιστερά και κρύα, 
μεσ᾽ απ' τις όχθες τις νεκρές κι απέραντες κυλάνε 
και κάτω από των έρημων των γεφυριών τα τόξα 
βαριές μαούνες σιγανά, φασματικά περνάνε. 
Η Παναγία του Παρισιού, θαμπή, τεράστια μάζα, 
υψώνεται στον ουρανό με παγερή ηρεμία 
κι όλα τα σπίτια σκοτεινά, κατάκλειστα και κρύα... 
Όπως, σαν την ξανάβρουμε, μας δέχεται σαν ξένο 
μία γυναίκα που είχαμε τρελά άλλοτε αγαπήσει, 
έτσι σε βρίσκω σήμερα, γυρίζοντας, Παρίσι.

Κι όμως με της επιστροφής τ' όνειρον είχα ζήσει!

II

Ότι τα χρόνια πέρασαν μάταια, κανείς το νιώθει
—και πιότερο για τη φυγή της νιότης του πονάει- , 
όταν, στις πόλεις που έζησε, κι αγάπησε, κι εχάρη, 
νοσταλγικός προσκυνητής μετά καιρούς γυρνάει. 
Κανένας πλέον γνώριμος δεν τον θυμάται κι όλα: 
τα κέντρα όπου σύχναζε κι οι δρόμοι όπου περνούσε,
τα πάρκα οπού ζευγαρωτός άλλοτες σεργιανούσε, 
του φαίνουνται αλλιώτικα, κι απρόσωπα, και ξένα.
Ώ! τι πικρός ο σπαραγμός, να βλέπεις πως ακόμα 
κι αυτά τα πράματα ξεχνάν και πως στο πέρασμά σου 
στα μέρη που εσύ άφησες και κάτι απ' την καρδιά σου 
τίποτα, μηδ᾽ ως φάντασμα, δε σε καλωσορίζει! 
Και νιώθεις, έτσι, η νιότη σου, που πιά είναι πεθαμένη, 
πως μέσα σου για δεύτερη φορά ξαναπεθαίνει.

III

Στο σπίτι μου το πατρικό εγύρισα μια μέρα 
και το 'βρα όπως τ᾽ άφησα, μισεύοντας, παιδί, 
μόνο που πιά η μητέρα μου είχε γεράσει κι ήταν
 κοπέλα η μικρούλα μου μονάκριβη αδελφή. 
Μονάχα που, μες στη μικρή κι έρημη κάμαρά μου, 
η σκόνη κάθονταν πυκνή απάνου στα βιβλία 
και που, σα μπήκα, τρίξανε βαριά τα βήματά μου, 
ξυπνώντας την πολύχρονη, θανατερή ησυχία. 
Ναί, όλα ήταν ως τ' άφησα χρόνια και χρόνια τώρα 
κι όλη η ζωή μου η παιδική σα φάντασμα γυρνούσε, 
σα φάντασμα που το παλιό το σπίτι κατοικούσε ·
μα οι λυγμοί που φούσκωσαν τα στήθια μου δεν ήταν 
γιατί ξαναβρισκόμουνα μέσα στα περασμένα:

ήταν γιατί θυμόμουνα μια άλλη ζωή - στα ξένα.

VITA NUOVA

Δε θέλω πιά παρά να ζω έτσι όπως ένα δέντρο, 
οπού θροίζει ανάλαφρα σε πρωινό του 'Απρίλη 
μες σ' ένα κάμπο ειρηνικό, γεμάτον φως γαλάζιο 
και παπαρούνες κόκκινες και άσπρο χαμομήλι. 
Δε θέλω πιά παρά να ζω έτσι σαν ένα ρόδο, 
που άνθισε κατάμονο μέσα σε πράο χειμώνα 
σ' ένα πεζούλι φτωχικό κι ηλιόφωτο, που να 'χει 
ασβεστωμένο τοίχωμα να του κρατάει το χώμα. 
Θεέ μου! άσε με να ζω σαν ένα από τα μύρια, 
τ' ανώφελα τα έντομα που από το φως μεθάνε 
και τη ζωή τους στους ανθούς ανάμεσα περνάνε 
μακριά απ' τον κόσμο, μοναχό σ᾽ ένα λευκό σπιτάκι: 
και να 'χω μέσα στην ψυχή των γέρων την ειρήνη 
και στην καρδιά μου των φτωχών την ένθεη καλωσύνη.

ΠΕΡΑΣΤΙΚΕΣ

Γυναίκες, που σας είδα σ' ένα τραίνο 
τη στιγμή που κινούσε γι' άλλα μέρη 
γυναίκες, που σας είδα σ' άλλου χέρι 
με γέλιο να περνάτε ευτυχισμένο· 
γυναίκες, σε μπαλκόνια να κοιτάτε 
στο κενό μ' ένα βλέμμα ξεχασμένο 
η από ένα πλοίο σαλπαρισμένο 
μ' ένα μαντήλι αργά να χαιρετάτε: 
να ξέρατε με πόση νοσταλγία, 
στα δειλινά τα βροχερά και κρύα, 
σας ξαναφέρνω στην ανάμνησή μου, 
γυναίκες, που περάσατε μιάν ώρα 
απ' τη ζωή μου μέσα - και που τώρα 
κρατάτε μου στα ξένα την ψυχή μου!


ΣΤΗ ΘΑΛΑΣΣΑ

Ω Θάλασσα! σαν ήμουνα παιδί, εξεκινούσα 
απ' το μικρό μου το χωριό κι ερχόμουνα σε σένα 
κι από 'να βράχο κοίταζα, ρεμβαστικά, για ώρες 
τα κύματά σου κάτω μου να σκάζουν αφρισμένα. 
Μέσα μου σάλευε η ψυχή για μακρινά ταξίδια 
κι ονειρευόμουνα λαμπρές, μεγάλες πολιτείες, 
όπου θα ζούσα μια ζωή φανταχτερή, παρόμοια 
μ' εκείνη που σε ξενικές εδιάβαζα ιστορίες. 
Τώρα, από κείνον τον καιρόν έχουν περάσει χρόνια ·
τα βήματά μου έσυρα σε πλήθος ξένους τόπους 
και γνώρισα όλες τις ζωές και όλους τους ανθρώπους 
και, κουρασμένος, έρχομαι σήμερα να ξεχάσω 
της ταραγμένης μου ζωής τη μάταιη ιστορία

μες στη δική σου, ω Θάλασσα, μεγάλη ανησυχία.

ΣΤΟ ΔΡΟΜΟ ΤΟΥ ΝΤΟΛΜΑ ΜΠΑΞΕ

Τα πέταλα τ' αλόγου μου βροντάν στα καλντιρίμια, 
τα έρημα κι ατέλειωτα, μες στη βαριά την ώρα 
του θερινού μεσημεριού, που καίει δέντρα, πέτρες 
και ρίχνει λάβρα πνιχτική στην κοιμισμένη χώρα. 
Κάπου μακριά μελωδικά θρηνεί κάποιος ζητιάνος, 
που σέρνεται άθλιος στο βαρύ τον ήλιο και τη σκόνη, 
και μπρός στη βρύση ενού τζαμιού που πίνουν περιστέρια
τον πληγιασμένο του λαιμό ένα σκυλί τεντώνει. 
Κι ενώ περνώ από παλατιών πυκνά καφάσια, νιώθω 
πως πλήθος μάτια απάνω μου στηλώνουνται με πόθο 
κι ακούω φωνές ηδονικές που λεν να πλησιάσω· 
όμως, μπροστά στων χαρεμιών τις πύλες καθισμένοι, 
οι μαύροι ευνούχοι με κοιτάν με μια ματιά οργισμένη 
και σε μια γλώσσα βάρβαρη προστάζουν να περάσω...

ΝΟΣΤΑΛΓΙΑΣ ΘΕΣ

Νοσταλγικά τα πράσινα θυμάμαι περιβόλια 
και το λευκό σπιτάκι μας στις αχλαδιές κρυμμένο, 
στα παραθύρια του άνθιζαν βασιλικός και ρόδα 
και το μπαλκόνι του ήτανε μ᾽ αγιόκλημα ζωσμένο... 
Ώ! πως εκείνα τα γλυκά περάσαν καλοκαίρια... 
Λαός πουλιά τραγούδαγαν, τζιτζίκια οχλαλοούσαν, 
τα ξύλινα αναστέναζαν πηγάδια και τα δέντρα 
ηδονικά στο πέρασμα της αύρας εριγούσαν... 
Πως νοσταλγώ το ειδύλλιο το θεοκριτικό 
με της περιβολάρισσας την κόρη, απά στο χώμα 
και τα πυκνά φυλλώματα του περβολιού για δώμα, 
τα μεσημέρια, που έπεφτε το κάμα κι εσιωπούσε 
κάθε ζωή και μοναχά κελαριστό, γαλήνιο μέσα στ᾽ αυλάκια το νερό του πηγαδιού κυλούσε...

ΕΡΩΤΑ ΘΑΝΑΤΟΣ

Ξέρω πως πιά δε θα 'ρθεις... Χτες το δείλι, καθισμένοι 
στην κάμαρά μου, ακούγαμε να στάζει αργά η βροχή, 
κοιτάζαμε τριγύρω μας να πέφτει το σκοτάδι 
και νιώθαμε να κάθεται, βαρύ, μες στην ψυχή.

Σβησμένοι φτάναν ως εμάς οι θόρυβοι του δρόμου, 
στα σπίτια, αντίκρυ, εδώ κι εκεί, ανάβανε τα φώτα, 
το βράδυ –κρύο, βροχερό- έμοιαζε μ' άλλα βράδια 
και μόνο εμείς δεν ήμασταν ίδιοι καθώς και πρώτα.

Σαν άλλοτες δε νιώθαμε το βράδυ να μας σμίγει, 
δεν αναζητηθήκαμε να σφιχταγκαλιαστούμε, 
σαν άλλοτες ονείρατα δεν κάναμε ευτυχίας: 
εχτές το βράδυ τίποτα δεν είχαμε να πούμε.

Κι εμείς που αγαπηθήκαμε δυό χρόνια, που κι οι δυό μας 
με μιάν εζούσαμε ζωή μονάχα, σα δυό ξένοι 
καθόμαστε —έτσι μακριά ο ένας απ᾽ τον άλλον- 
αμίλητοι και σκεφτικοί, και καταλυπημένοι.

Ώ! θα σκεφτόσουνα κι εσύ ο,τι κι εγώ: πως ήταν 
πικρό μια μέρα ο έρωτας απ' τις καρδιές να σβήνει· 
ώ, ναί! θα πόναγες κι εσύ και θα 'θελες να κλάψεις 
για το κενό το παγερό που ο θάνατός του αφήνει.

Μα γιατί νιώθαμε κι οι δυό πως πιο πικρό είναι ακόμα 
με του έρωτά μας του παλιού τα λείψανα να ζούμε, 
σαν ήρθε η ώρα, δώσαμε σφιχτότερα τα χέρια 
κι αμίλητοι χωρίσαμε – χωρίς να φιληθούμε.

Σ' είδα να χάνεσαι, αργή σκιά, μέσα στο δρόμο, 
αφού έριξες στερνή ματιά προς το παράθυρό μας· 
κι όταν τριγύρω μου ένιωσα την παγερή ερημία, 
το πόσο τότες έκλαψα πικρά - και για τους δυό μας!

Ξέρω πως πιά δε θε να 'ρθείς. Μ' αν να με δείς 
        μπορούσες,
μπρός στο ανοιχτό παράθυρο θα μ' έβρισκες σκυμμένο, 
σαν άλλοτες προς την καμπή του δρόμου να κοιτάω 
- και θε να καταλάβαινες πως σένα περιμένω...

Η ΜΠΑΛΑΝΤΑ ΤΗΣ ΖΩΗΣ ΜΟΥ

Ακου η βροχή απόψε τα μεσάνυχτα 
πως στάζει αργά στάλα με στάλα 
στού πύργου της Ψυχής μου που εγκρεμίστηκε 
την έρημη μεγάλη σάλα, 
όπου γυρνάν οι νυχτερίδες, —ώ! οι σκέψεις μου
οι μαύρες, οι πικρές κι οι λυπημένες- , 
χτυπάν πάνω στους τοίχους που εραγίσανε 
και πέφτουνε βαριές και πληγωμένες...

Απόψε -τέτοιες νύχτες έτσι γίνεται- φαντάσματα, 
ψηλά, χλωμά, λευκοντυμένα, 
θα βγούν να τριγυρνάνε ως το πρωί στον πύργο μου, 
τα Περασμένα...

Ευγενικά ονείρατα που επέσαν σκοτωμένα, 
τον πύργο διαφεντεύοντας απ' την τραχιάν αλήθεια, 
και πόθοι, νέοι κι άγνωροι, τα τρίστρατα που πήραν, 
να φέρουν απ' τη ρήγισσα τη Χίμαιρα βοήθεια· 
Ελπίδες - πυργοδέσποινες παρθενικές που ζούσαν 
περήφανες και σιωπηλές και που, κατά το δείλι, 
σκυμμένες στους ερημικούς εξώστες περιμέναν 
μ' εκστατικά αναβλέμματα και με σφιγμένα χείλη, 
μην και φανεί στην έρημη και θλιβερή κοιλάδα 
ο Καβαλάρης που έπλασαν, όταν, ρεμβές, τα βράδια 
στις κάμαρές τους ξέχναγαν να λυώνει στ᾽ ασημένια 
ψηλά τους κηροπήγια μιάν ορφανή λαμπάδα...

Όταν ηχούν οι χάλκινες των μεσανυχτων ώρες, 
αθόρυβες των σκοτεινών υπόγειων οι πόρτες 
ανοίγουν στη σιωπηλή, θλιμμένη λιτανεία 
των αιωνίων προσκυνητών, - των μαύρων στοχασμών 
        μου- ,
που πάνε με αναφυλλητά να κλάψουνε στους τάφους 
οπού οι Αγαπημένες μου κοιμούνται πεθαμένες...
Μαρίες-Λουίζες και Λευκές, Ζουλιέτες και Ναντίνες, 
που μ' ένα αιώνιο και πικρό παράπονο κοιμάστε 
μες στης καρδιάς μου το βουβό, μεγάλο κοιμητήρι, 
με τα κερένια χέρια σας στα στήθια σταυρωμένα 
Μαρίες-Λουίζες και Λευκές, Ζουλιέτες και Ναντίνες, 
που ζήσατε μεσ' στο βαρύ τον πύργο μου όσο ζούνε 
στις βορινές πατρίδες σας, λευκές νεκρές, τα φύλλα 
ώ εσείς με την αγνή ψυχή, που τα σκληρά τα χέρια 
του εγωισμού μου άγγιξαν και πρώιμα εμαράναν, 
σαν τα χλωμά και τα λευκά τριαντάφυλλα που πέφτουν 
ξεφυλλισμένα κατά γης έτσι ως κανείς τ' αγγίξει...

Τώρα είμαι ως ένας ευγενής -στερνός της γενεάς του-
που, κουρασμένος τη βαριά του πύργου του ιστορία 
να σέρνει, κλαίοντας νεκρούς που διώχνουν του τον ύπνο, 
ριγμένος σε μια παλαιή και σάπια πολυθρόνα, 
μπρός στο μεγάλο τζάκι του που μια φωτιά αργοσβήνει, 
με σταυρωμένα τα λεπτά και κέρινά του χέρια, 
ακούει τις ώρες να χτυπάν και νείρεται πως είναι 
χτύποι οπού καρφώνουνε το δρύινο φέρετρό του...

TA MATIA

Όλα τα μάτια εγνώρισα, τα ωραία γυναίκεια μάτια...

Τα στοργικά και τ' αγαθά της ταπεινής μητέρας, 
που σαν τα ηλιοτρόπια γύρω από μας γυρνάνε, 
που παίρνουν μοναχά από μας το φως τους και σα λίμνες 
τους πόνους μας και τις χαρές μέσα τους καθρεφτάνε ·

τα γλυκά μάτια της μικρής της αδερφής, που φέγγουν, 
προφυλαγμένα απ' τους κακούς ανέμους της ζωής, 
σα δυό κεράκια, -έτσι ήρεμα κι έτσι απαλά και άγια- , 
διώχνοντας από μέσα μας τα σκότη της ψυχής·

της παιδικής αγάπης μας τα φωτεινά, αγνά μάτια, 
άστρα καλά, οδηγητικά για της ζωής το δρόμο, 
που, 'Απρίληδες ακόμα εμείς, αφρόντιδα ακλουθάμε, 
δίχως ραβδί στο χέρι μας κι αποστολή στον ώμο,

πηγαίνοντας προς μακρινά, χιμαιρικά παλάτια·

τα μάτια τα προκλητικά, τ᾽ άσεμνα, λάγνα μάτια: 
άνθια λωτών εξωτικά μες στων νυχτών τα φώτα, 
με το άρωμα το δυνατό που την ψυχή μεθάει 
και κάνει την να λησμονάει ο,τι ποθούσε πρώτα.

Όλα τα μάτια εγνώρισα, τα ωραία γυναίκεια μάτια...

Μάτια υγρά, αφοσιωτικά, μάτια με σκλάβας χάδια, 
που λυώνουν σα δεητικά κεριά μπρός στις εικόνες, 
μάτια ψυχών στον ώμο μας το δυνατό που γέρνουν 
καθώς δεντράκια αδύναμα μες στους βαριούς χειμώνες·

και μάτια ερευνητικά, στοχαστικά, γυναίκας 
που σώζει από ναυάγια, -και σώζεται και κείνη- , 
ώ μάτια, που κοιτάζετε με τρόμο την ψυχή μας, 
μην κουραστεί απ' τον έρωτα που δίνετε και πίνει·

ήρεμα μάτια κι ήμερα, μάτια καλής συντρόφου, 
που στα νερά της ζήσης μας γέρνουν και καθρεφτιούνται 
σα δυό μεγάλα νούφαρα, -όσο κρατάει η γαλήνη- ,
μα σα μανιάσει ο άνεμος φυλλορροούν και σβηούνται.

Όλα τα μάτια εγνώρισα, τα ωραία γυναίκεια μάτια,

μα κείνα που δε γνώρισα και που τ᾽ αποζητάω 
είναι τα μάτια μιάς οχτρής που καίνε από το Μίσος, 
τα μάτια που μας θέλουνε νεκρούς, μα που, αν μας δούνε 
ακίνητους στο φέρετρο, θα 'ρθούν να κλάψουν —Ίσως...


ΘΑ ΠΕΘΑΝΩ ΕΝΑ ΠΕΝΘΙΜΟ ΤΟΥ ΦΘΙΝΟΠΩΡΟΥ ΔΕΙΛΙ...

Θα πεθάνω ένα πένθιμο του φθινόπωρου δείλι 
μες στην κρύα μου κάμαρα όπως έζησα: μόνος· 
στη στερνήν αγωνία μου τη βροχή θε ν' ακούω 
και τους γνώριμους θόρυβους που σκορπάει ο δρόμος.

Θα πεθάνω ένα πένθιμο του φθινόπωρου δείλι 
μέσα σ᾽ έπιπλα ξένα και σε σκόρπια βιβλία, 
θα με βρούν στο κρεβάτι μου, θε να 'ρθεί ο αστυνόμος, 
θα με θάψουν σαν άνθρωπο που δεν είχε ιστορία.

'Απ' τους φίλους, που παίζαμε πότε-πότε χαρτιά, 
θα ρωτήσει κανένας τους έτσι απλά: «Τον Ουράνη 
μην τον είδε κανείς; Έχει μέρες που χάθηκε...» 
Θ᾽ απαντήσει άλλος, παίζοντας: «Μ' αυτός έχει 
          πεθάνει!»

Μια στιγμή θ᾽ απομείνουνε τα χαρτιά τους κρατώντας, 
θα κουνήσουν περίλυπα και σιγά το κεφάλι ·
θε να πούν: «Τ᾽ είναι ο άνθρωπος! Χτες ακόμα εζούσε...» 
- και, βουβοί, στο παιχνίδι τους θα βαλθούνε και πάλι.

Κάποιος θα 'ναι συνάδελφος στα «ψιλά» που θα γράψει 
πως «προώρως απέθανεν ο Ουράνης στην ξένην, 
νέος γνωστός στους κύκλους μας, που κάποτε είχε 
          εκδώσει 
μια συλλογή ποιήματα πολλά υποσχομένην».

Κι αυτή θα 'ναι η μόνη του θανάτου μου μνεία.
Στο χωριό μου θα κλάψουνε μόνο οι γέροι γονιοί μου 
και θα κάνουν μνημόσυνο με περίσσιους παπάδες, 
όπου θα 'ναι όλοι οι φίλοι μου - κι ίσως-ίσως οι οχτροί 
          μου.

Θα πεθάνω ένα πένθιμο του φθινόπωρου δείλι 
σε μια κάμαρα ξένη, στο πολύβοο Παρίσι· 
και μια Κέττυ, θαρρώντας πως την ξέχασα γι᾽ άλλην, 
θα μου γράψει ένα γράμμα - και νεκρό θα με βρίσει...


ΕΡΩΤΑ ΘΑΝΑΤΟΣ
Μην πείς πως η αγάπη μας επέθανε όπως όλες, -
 θλιμμένη αγαπημένη μου- , μοιραία και σιγανά, 
σα ρόδο που 'μεινε καιρό σ' ένα στεγνό ανθογυάλι 
ή ως μύρο που τ' ανάπνευσε μονάχα ο Καιρός 
στην κλειδωμένη κάμαρα κάποιας νεκρής ωραίας·

μην κλάψεις τις ωραίες στιγμές που πέθαναν ωραίες, 
μη λαχταράς ένα αύριο που ίσως και να μην έρθει, 
μα κλείσε, ωσάν σε λήκυθο ιερή, μες στην ψυχή σου 
τις στάχτες της αγάπης μας·
                        κι η θλίψη σου ας κρατάει

τη θλίψη την ευγενικιά ψηλών κυπαρισσιών, 
δίπλα από τάφους άγνωστων νεκρών και ξεχασμένων, 
που τ' όνομά τους έσβησε, περνώντας ο Καιρός, 
κι απ' τις καρδιές των φίλων τους κι απ' το φτωχό 
            σταυρό τους.

Τις ώρες που η ερήμωση βαριά θα σε πλακώνει, 
παίρνε το αιώνιο στρατί που πάει στα κοιμητήρια, -
τ᾽ απέραντα και τα βουβά του Παρελθόντος,- όπως 
μαυροντυμένες δέσποινες, ευγενικές, πηγαίνουν 
στα μαυσωλεία που οι στερνοί κοιμούνται της γενιάς τους,
και με μια θλίψην άφωνη ξεφύλλιζε αργά 
πάνω από την 'Αγάπη μας ρόδα ογρά και κρίνα- 
τις σκέψεις σου-
               κι έπειτα αψηλή κι ολόρθη φεύγε πάλι...


ΠΡΟΣΕΥΧΗ ΣΤΟ ΘΕΟ ΓΙΑ ΟΛΟΥΣ ΤΟΥΣ ΔΥΣΤΥΧΙΣΜΕΝΟΥΣ

Θεέ μου, ετούτη τη νυχτιά του πένθιμου χειμώνα, 
που απ' τους αιώνια εαρινούς τόπους οι άγγελοί Σου, 
σκυμμένοι στους παντέρημους εξώστες τους, κοιτάνε 
τη γης κι αργά τη ραίνουνε με πέταλα ανθών άσπρων, 
ενώ γυρνάει σιωπηλή στην απεραντωσύνη 
Θεέ μου, ετούτη τη νυχτιά, που σκούζουν οι αγέρες 
ωσάν ψυχές αμαρτωλές που οι τάφοι δεν τις θέλουν, 
σκέψου όσους σ᾽ ένα φτωχικό κρεβάτι ξαπλωμένοι, 
κοιμούνται για να πάρουνε δυνάμεις, λες μονάχα 
για να βαστήξουν κι αύριο το χτεσινό τους πόνο...

Θεέ μου, πάρε ανθρώπινη καρδιά και σκέψου απόψε 
τους γερασμένους ποιητές που ζούνε πικραμένοι, 
γιατί ποτές στην πόρτα τους δε χτύπησεν η δόξα ·
σκέψου όσους που, ο,τι υψώνουνε μ' αγάπη και με μόχτο, 
η Μοίρα τους σαν άνεμος κακός τους το γκρεμίζει· 
εκείνους που αποστάσανε να ζούν και να προσμένουν 
ένα αύριο, στ' άλλα ξέχωρο και που ποτές δε θα 'ρθει ·
σκέψου αυτούς που τους κοιτάει ο κόσμος και γελάει, 
τους αγαθούς μισότρελους, που τους πειράζουν όλοι ·
τους χρονικούς τους άρρωστους που ολημερίς πεθαίνουν ·
τις νέες που είναι άσχημες και λυώνουνε γι' αγάπη, 
δίχως κανείς να βρίσκεται για να τις αγαπήσει ·
εκείνους που μοχθούν σκληρά για ν' αναπαύουνται άλλοι ·
τους ήμερους και τους καλούς και τους κατατρεγμένους , 

που δε μπορούν να κλάψουνε γιατί πολύ εκλάψαν· 
σκέψου, Θεέ μου, όσους σ᾽ αυτόν τον κόσμο είναι ταμένοι 
να σκύβουνε, να σέρνουνται και να πονάνε, δίχως 
στις εκκλησιές Σου να μπορούν ξαλάφρωμα να βρούνε, 
γιατ᾽ είναι τόσο η φτωχή φωνή τους ραγισμένη 
κι είναι ψηλά, πολύ ψηλά ο θρόνος ο δικός Σου...

Σκέψου, Θεέ μου, όλους αυτούς που δυστυχούν αναίτια 
και μην τους στείλεις για αμοιβή την Ευτυχία τώρα 
(αχ! έτσι που πονέσανε δε φτάνει αυτή!), μα κάνε, 
απόψε που όλοι κλείσανε τα μάτια τους στον ύπνο, 
να μπεί αγάλια στο φτωχό το σπίτι τους ο Χάρος 
-ώ, έτσι αγάλια· κι απαλά, που να μην τους ξυπνήσει- 
και, σκύβοντας απάνου τους σαν αδερφή, -όχι ως μάνα, 
γιατί αγκαλιάζει δυνατά, σφίγγει άπελπα μια μάνα- , 
να τους φιλήσει τα κλειστά και πικραμένα χείλια 
και, μες σ' εκείνο το φιλί, να πάρει την πνοή τους...

Θεέ μου, ετούτη τη νυχτιά του πένθιμου χειμώνα, 
που απ' τους αιώνια εαρινούς τόπους οι άγγελοι Σου, 
σκυμμένοι στους παντέρημους εξώστες τους, κοιτάνε 
τη γης κι αργά τη ραίνουνε με πέταλα ανθών άσπρων, 
κοντά Σου, στον Παράδεισο που παν οι Εκλεκτοί Σου, 
μην πάρεις τους νεκρούς αυτούς, μα βάλε να τους θάψουν 
μες στα κατάβαθα της γης, έτσι που να μη φτάνει 
του κόσμου ο αχός στον ύπνο τους – κι εκεί λησμόνησέ 
              τους!

ΠΑΡΙΣΙΝΟ ΤΡΑΓΟΥΔΙ

Θυμάμαι κάποια κάμαρα παρισινού σπιτιού, 
χτισμένου απάνου στο νησί του Αγίου Λουδοβίκου -
 απ' το παράθυρο έβλεπα έναν τεφρό ουρανό 
και τα κλαριά ερημικού μοναστηρίσιου κήπου.

Κι έζησα εκεί ολάκερο ένα χρόνο, -ξεχασμένος 
σ' έπιπλα μέσα γοτθικά και σε τοιχογραφίες
που παρασταίνουν άνοιξες με ειδύλλια ποιμενίδων- , 
διαβάζοντας παλαιικά βιβλία κι ιστορίες.

Στην Παναγιά του Παρισιού πιστά εκκλησιαζόμουν 
μαζί με γριές, μαυρόπεπλες γυναίκες, και γυρνούσα 
από δρομάκους έρημους και όχτες νεκρωμένες: 
τέτοια ζωή παράμενη κι ειρηνικήν εζούσα...

Κι ένα πρωί αντάμωσα κοντά στο Σηκουάνα 
μια νέα που χαμογέλασε γλυκά στο κοίταγμά μου - 
κι έχασε πιά κάθε ομορφιά η αθόρυβη ζωή μου 
και μου φαινόταν αδειανή και κρύα η κάμαρά μου.

Τώρα εκείνη μ᾽ άφησε — και στο ξενοδοχείο, 
όπου περνάει η άσκοπη κι έρημική ζωή μου, 
θυμάμαι κάποια κάμαρα παρισινού σπιτιού, 
που ως φάντασμα παλιού καιρού την κατοικεί η ψυχή μου.

ΘΥΜΗΣΕΣ

Του φίλου μου κ. Παύλου Νιρβάνα.

Σας νοσταλγώ, χαράματα σ' ελληνικά ακρογιάλια...

Με χίλιες ξύπναγε φωνές στα περιβόλια η φύση: 
πουλιά, τζιτζίκια, θροίσματα των δέντρων στον αγέρα, 
γόγγοι μαγκανοπήγαδων, γκαρίσματα, γαιδάρων, 
κοκόροι που χαιρέταγαν τη γαλανήν ημέρα.

Φλοίσβοι απαλοί της θάλασσας πάνω στον ίσιο άμμο, 
γέλια παιδιών που λούζονταν στων κρύων νερών το χάδι 
και το τραγούδι του ψαρά που μακριά ακουγόταν, 
να μάσει το νυχτερινό που 'ριξε παραγάδι...

Ώ ακρογιάλια Ελληνικά σ' εαρινές αυγές, 
χρώματα ρόδινα, δροσιές, αρώματα, γαλήνη, 
ήλιε γλυκέ! Ώ να 'τανε, σα μια αραγμένη βάρκα, 
να 'χε η ξενιτεμένη μου ψυχή εκεί πέρα μείνει...


ΕΠΙΛΟΓΟΣ

...Και τώρα, 
έλα πάλι, σταθερή και παλιά εσύ συντρόφισσα 
της ζωής μου της άχαρης, Μοναξιά, και της στείρας, 
σκεφτικοί και βουβοί καθώς πάντα, ας καθίσουμε - 
τώρα που ήρθε το σούρουπο - στη μισόγυρτη θύρα 
του σπιτού μας που ορφάνεψαν η ζωή και η Μοίρα, 
σα δυό γέροι γονέοι, που, σκυφτοί στο κατώφλι τους, 
πριν τους έρθει το μήνυμα του χαμού των παιδιών τους, 
συνηθίζαν, στηλώνοντας προς το βράδυ τα μάτια,
να προσμένουν τα, πλάθοντας ερχομών πανηγύρια, 
και που, πάλι σαν έμειναν μες στον κόσμο μονάχοι, 
απ' αρχαία συνήθεια στο κατώφλι τους γέρνουν - 
όταν πέφτει το σούρουπο σα βραχνάς στην ψυχή τους - 
και, ξεχνώντας τα μάτια τους σε φαντάσματα ονείρων, 
καρτεράνε το Θάνατο, στωικά, να τους πάρει...

ΠΑΨΕΤΕ ΠΙΑ...

Πάψετε πιά να εκπέμπετε το σήμα του κινδύνου, 
τους γόους της υστερικής σειρήνας σταματείστε 
κι αφήστε το πηδάλιο στης τρικυμίας τα χέρια: 
το πιο φριχτό ναυάγιο θα ήταν να σωθούμε!

Τι; Πάλι να γυρίσουμε στην βαρετήν Ιθάκη, 
στις μίζερες τις έγνοιες μας και τις φτηνές χαρές μας 
και στην πιστή τη σύντροφο, που σαν ιστόν αράχνης 
ύφαινε την αγάπη της γύρω από τη ζωή μας;

Πάλι να ξέρουμε από πριν το αύριο τι θα 'ναι 
και να μη νιώθουμε καμιά λαχτάρα ν' ανατείλει, 
πάλι σαν τους ανήλιαστους καρπούς, που μαραζώνουν 
και πέφτουν σάπιοι κατά γης να μοιάζουν τα όνειρά μας;

Η τόλμη αφού μας έλειψε (και θα μας λείπει πάντα!), 
να βγούμε, μόνοι, απ' τη στενή και τη στρωτή μας κοίτη 
κι ελεύτεροι, σαν άνθρωποι στη χαραυγή του κόσμου, 
τους άγνωστους να πάρουμε και τους μεγάλους δρόμους,

μ' ανάλαφρη περπατησιά σαν του πουλιού στο χώμα 
και την ψυχή μας ριγηλή σα φυλλωσιά στην αύρα, 
τουλάχιστο ας μη χάσουμε την ευκαιρία τώρα 
το παίγνιο να γίνουμε των άγριων των κυμάτων 

κι όπου το φέρει! Ως πλόκαμοι μπορούν να μας τραβήξουν 
τα κύματα στης θάλασσας τα σκοτεινά τα βύθη, 
μα και μπορούν, στη φόρα τους, να μας σηκώσουν τόσο 
ψηλά — που με το μέτωπο ν' αγγίξουμε τ' αστέρια!...


ΚΟΡΙΤΣΙΑ ΤΟΥ ΠΑΛΙΟΥ ΚΑΙΡΟΥ...

Κορίτσια του παλιού καιρού, 'Αθηναίς, Ειρήνη: 
μορφές, μέσα στη μνήμη μου, χιμαιρικές κι ωραίες, 
σα ρόδινες σ᾽ ακίνητα βάλτων νερά νυμφαίες, 
- τον τόπο αφότου αφήσατε, τι να 'χετε απογίνει,
κορίτσια του παλιού καιρού, Αθηναίς, Ειρήνη;

Ποιοί τάχα να σας χαίρουνται, σε ποια να ζείτε ξένα, 
ώ σείς που με μαγεύατε, παιδί, στην επαρχία, 
όπως μαγεύουν έναστρης νυχτιάς την ησυχία 
γλυκές φωνές που τραγουδάν τραγούδια ευτυχισμένα, 
ποιοί τάχα να σας χαίρουνται, σε ποια να ζείτε ξένα;

Σα να ᾽ρθαν και σας πήρανε κουρσάρικα καράβια, 
ούτ᾽ ένα μήνυμα από σας δεν ήρθε τώρα χρόνια! 
Ρημάξανε τα σπίτια σας - κι απ' τα ψηλά μπαλκόνια 
μόνες οι γριές οι βάγιες σας κοιτάνε προς τα βράδια: 
σα να ᾽ρθαν και σας πήρανε κουρσάρικα καράβια...

ΞΕΚΙΝΗΜΑ

Τι θάμβος — Θέ μου!— ήταν εκείνο, 
όταν η Νιότη μου, ορθή 
μπρός στο κατώφλι της ζωής μου 
κι όμοια με πλώρης τη μορφή,

στάθη κι αγνάντεψε τον κόσμο, 
προτού, με ριγηλή χαρά, 
(σαν τον κολυμπητή που μπαίνει 
σε κρύα πρωινά νερά),

πάρει το δρόμο που απλωνόταν, 
ίσιος, πλατύς, προς τη Ζωή 
που ο αχός της έφτανε ως εμένα 
σαν του πελάου τη βοή...

Τόσο χαρμόσυνα ήταν όλα 
κι είχαν μια τέτοια λάμψην, ως 
κάποιο μεγάλο Ιωβιλαίο, 
όταν γιορτάζει ένας λαός!

Τη γης την έβλεπα ανοιγμένη 
να με δεχτεί σαν αγκαλιά 
κι ήταν το δρόμο μου σα να 'χαν 
στρώσει με δάφνες και χαλιά!

Όπως την άνοιξην οι λεύκες, 
στους πρωινούς συναγερμούς 
πουλιών που κούρνιαζαν στους κλώνους, 
δονούνται από τιτιβισμούς

και πάλλουν τα φυλλώματά τους 
από το σάλο τους, καθώς 
φτερά ετοιμάζουνται να κάνουν 
και να πετάξουν προς το φως,

έτσι στο είναι μου κι εμένα 
ανάδευαν, κοχλαστικοί, 
μορφή να πάρουν και να ζήσουν, 
όλοι μου οι πόθοι οι παιδικοί

και κραδαζόταν η ψυχή μου 
απ' της λαχτάρας την ορμή, 
σαν πρωτοτάξιδο καράβι 
που τρίζουν όλοι του οι αρμοί...

Τώρα - γυρίζω και κοιτάω 
και τη ζωή μου αναμετρώ: 
πόσο μεγάλη ήταν η φόρα, 
πόσο το πήδημα μικρό!...

TAOPMINA

Όλο λέω να φύγω μιάν ημέρα, 
όλο λέω να πάω στην Ταορμίνα... 
Σε πέλαο γαλάζιας νοσταλγίας 
τ' Όνειρο τραγουδάει σα σειρήνα: 
- Ταορμίνα! Ταορμίνα! Ταορμίνα!...

Ω κάλεσμα γλυκό σαν των πουλιώνε 
σε πρωινές βραγιές το Μάη το μήνα!

Κι όλο λέω να φύγω, κι όλο λέω 
τα πάντα στη ζωή μου ναν τ' αφήσω, 
να διπλομανταλώσω όλες τις πόρτες 
και, δίχως καν τα μάτια να γυρίσω, 
μ' άτρεμα τα φτερά — ν' αποδημήσω.

Πως τρικυμίζει μέσα μου η λαχτάρα 
ν' αφήσω τη ζωή μου - για να ζήσω!

Τα βράδια, πλάι στη λάμπα μου σκυμμένος, 
ξέθωρους χάρτες ναυτικούς κοιτάω, 
μπροστά μου έχω παμπάλαια βιβλία, 
που κάθε τόσο τα φυλλομετράω: 
το δρόμο που θα πάρω μελετάω.

Μα τα χρόνια περνάνε κι όλο μένω,
πάντα κάτι τυχαίνει — και δεν πάω...

Κι ούτε θα πάω ποτές! Η Ταορμίνα 
(κι αν υπάρχει) για μένα θε να μένει 
του εξόριστου τ᾽ Ονείρου μου η Πατρίδα, 
σα μια Ευτυχία που μου 'ναι ταγμένη 
και που, ό,τι κι αν συμβεί — με περιμένει,

ενώ, αν είχα πάει, τι θα 'χα τώρα 
την άχαρη ζωή μου να γλυκαίνει;

ΑΔΕΙΑ ΖΩΗ

Την άδεια, την ακίνητη ζωή μου 
του κοιτάω μ' ένα βλέμμα νυσταγμένο: 
- είμαι σα μάταιη βάρδια σ' ένα πλοίο 
από καιρό πολύ παροπλισμένο.

Σα βρώμικα νερά και λιμνασμένα 
με ζώνουν οι συνήθειες κι οι ρουτίνες 
- κι ούτε θυμάμαι πιά να είχα ακούσει 
να με καλούν στο πέλαγο Σειρήνες...

Ανώφελα —το ξέρω!— κι αν σαλεύουν 
κάποτε πόθων, μέσα μου, φτερά: 
δε μέλλεται ν' αστράψει στη ζωή μου 
κανείς μεγάλος πόνος η χαρά.

Άβουλος, με τους ίδιους τους ανθρώπους 
τις ίδιες άδειες μέρες θε να ζήσω, 
μ' ένα σαράκι -πάντα- να με τρώει: 
νικήθηκα χωρίς να πολεμήσω...

ΠΟΤΕ Θ' ΑΝΟΙΞΟΥΜΕ ΠΑΝΙΑ

Πότε θ᾽ ανοίξουμε πανιά για τα Νησιά του Νότου, 
πότε το ρού θ᾽ ανέβουμε του ποταμού 'Αμαζόνα; 
- Καιρός μας πιά να πάψουμε να βλέπουμε μπροστά μας
των ίδιων πάντα λιμανιών τη νυσταγμένη εικόνα!

Ας σβήσει η νέα μας ορμή (σα βήματα στον άμμο 
από το κύμα) την παλιάν, ασάλευτη ζωή μας! 
Σημαία υψώστε την ψυχή στο πιο αψηλό κατάρτι: 
δεν είναι αλήθεια ότι ήρθαμε αργά στην εποχή μας!

Μπορούμε ακόμα μια ζωή να ζήσουμε καινούρια, 
αντίς να μαραζώνουμε σαν τον κομμένο δυόσμο: 
φτάνει να κάνουμε πανιά σαν τους Θαλασσοπόρους 
που, μια πατρίδα αφήνοντας — έβρισκαν έναν κόσμο!

ΕΙΝΑΙ ΚΑΠΟΙΑ ΝΗΣΙΑ...

Είναι κάποια νησιά που σαν πλοία 
μες στα πέλαγα, λεν, ταξιδεύουν: 
όσοι τα δανε, μάταια πλέον 
να τα δούνε ξανά τα γυρεύουν ·

είναι κάποια νησιά που ακόμα 
πόδι ανθρώπου δεν έχει πατήσει: 
- Πως τα βρήκες, Ψυχή μου, και πήγες 
κι από τότες δεν έχεις γυρίσει;

ΕΝΑ ΚΑΡΑΒΙ ΦΕΥΓΕΙ...

Ένα μεγάλο τετρακάταρτο καράβι 
αφήνει αγάλια το λιμάνι - προς το βράδυ.

Η νηνεμία των νερών, καθώς τη σχίζει, 
μ' αντιφεγγίσματα λευκών πανιών γεμίζει.

Είν' ένα ξενικό καράβι· στα πλευρά του 
με κόπο συλλαβίζει ο κόσμος τ' όνομά του.

Από ποια μακρινά έχει έρθει μέρη 
και το που πάει — κανένας δεν το ξέρει.

Ούτ᾽ ένα άσπρο μαντίλι δεν το χαιρετάει, 
τώρα που απ' τ' ακρολίμανο σιγά περνάει

Μόνο οι γυναίκες το κοιτάν απ' τα μπαλκόνια, 
σα ν' απολησμονήθηκαν εκεί από χρόνια.

Ωστόσο, αφήνοντας για πάντα το λιμάνι, 
ένα τεράστιο ψυχρό κενό έχει κάνει.

Και τώρα που στο πέλαο αρμενίζει 
κι ο δειλινός ο ήλιος το φωτίζει,

-λάμπουν από χρυσάφι τα κατάρτια,
πορφύρες κυματίζουνε στα ξάρτια- ,
οι ανθρώποι που κοιτάν στην παραλία 
νιώθουν πιο άδεια, πιο στενή την πολιτεία

και πιο γυμνή ο καθένας τη ζωή του 
- σαν κάτι να τους έφυγε μαζί του...

TOO LATE

Κι αν στέλνουμε μηνύματα με τ' άσπρα 
που αφήνουμε να φεύγουν περιστέρια,
 κι αν μπρός στις Παναγιές τις Ελεούσες 
δεητικά υψώνουμε τα χέρια,

τους δρόμους τους σκεπάσανε τα χιόνια 
και κλείσανε σαν πύλες οι ουρανοί: 
αν ήταν (που δεν ήταν!) κάτι να 'ρθει, 
τώρα πιά είναι αργά για να φανεί.

Α! τι δειλοί — και πόσο γελασμένοι 
εβγήκαμε σε όλα στη ζωή μας: 
γι' ασφάλεια κυκλωθήκαμε με τείχη 
– και γίνανε τα τείχη φυλακή μας.

Εμπρός στης Προσδοκίας το κατώφλι 
περάσαμε τα νιάτα μας ορθοί 
- ενώ ήτανε μέσα μας το θάμα
που τόσο λαχταρούσαμε να 'ρθεί!...

ΤΗΣ ΑΓΑΠΗΣ

Να 'ξερες πως λαχτάριζα τον ερχομό σου, Αγάπη, 
που ίσαμε τα σήμερα δε σ᾽ έχω νιώσει ακόμα, 
μα που ένστικτα το είναι μου σ' αναζητούσεν, όπως 
τη γόνιμη άξαφνη βροχή το στεγνωμένο χώμα!

Πόσες φορές, αλλοίμονο! δε γιόρτασα, θαρρώντας 
πως επί τέλους έφτασες, Εσύ που είχες αργήσει: 
σα μυγδαλιά, που ηλιόλουστες ημέρες του χειμώνα 
την ξεγελάνε, βιάζονταν κι εμέ η ψυχή ν' ανθίσει...

Μα δεν ερχόσουνε ποτές και, μέρα με τη μέρα, 
τ᾽ άνθια σωριάζονταν στη γης από τον κρύο αγέρα 
κι είναι η ψυχή μου πιο γυμνή παρά προτού ν' ανθίσει·

και σήμερα, που η Νιότη μου γέρνει αργά στη δύση, 
του ερχομού σου σβήνεται κι η τελευταία ελπίδα: 
Φοβάμαι πως επέρασες, 'Αγάπη, και δε σ᾽ είδα!...

Η ΑΓΑΠΗ

Δεν ωφελεί να καρτεράς όρθιος στην πόρτα του σπιτιού
και με τα μάτια στους νεκρούς τους δρόμους στηλωμένα: 
- αν είναι να 'ρθει, θε να 'ρθεί δίχως να νιώσεις από που 
και, πίσω σου πλησιάζοντας με βήματα σβησμένα,

θε να σου κλείσει απαλά με τ' άσπρα χέρια της τα δυό 
τα μάτια που κουράστηκαν τους δρόμους να κοιτάνε ·
κι όταν, γελώντας, ναν της πείς θα σε ρωτήσει: - Ποια 
            'μαι εγώ;
απ' της καρδιάς το σκίρτημα θα καταλάβεις ποια 'ναι.

Δεν ωφελεί να καρτεράς: αν είναι να 'ρθει, θε να 'ρθεί. Κλειστά όλα να 'ναι, θα τη δείς άξαφνα μπρός σου να
          βρεθεί
κι ανοίγοντας τα μπράτσα της πρώτη θα σ' αγκαλιάσει·

ειδέ κι αν έχεις φωτεινό το σπίτι για να τη δεχτείς 
και, σαν φανεί, τρέξεις σ' αυτήν και μπρός στα πόδια της 
            συρθείς,
αν είναι να 'ρθει, θε να 'ρθεί — αλλιώς θα προσπεράσει!...

ΞΕΡΙΖΩΜΕΝΟΙ

Ο Ιρλανδός ο καπετάνιος 
που παραξένεψε αφότου 
έπαψε πιά να ταξιδεύει 
στις μπλάβες θάλασσες του Νότου,

απ' το λιμάνι στις ταβέρνες 
σέρνει, άσκοπα, τα βήματά του 
μ' ένα, στον ώμο, παπαγάλο 
και μια μαιμού στην αγκαλιά του.

Λιμάνια, θάλασσες, ταξίδια 
μπρός απ' τα μάτια του περνάνε, 
δίχως να βλέπει τους διαβάτες 
που σταματάν και που γελάνε.

Χολερικός ο παπαγάλος, 
λοξά τους γύρω του κοιτάει, 
αναταράζει τις φτερούγες 
κι ισπανικά τους βλαστημάει,

ενώ η μαιμού, που τρέμει όλη 
μες στη βροχή και μες στ᾽ αγιάζι, 
στην αγκαλιά του καπετάνιου 
σιγοπεθαίνει από μαράζι...

ΕΙΝΑΙ ΩΣ ΝΑ ΖΩ...

Είναι ως να ζω σ' απόμερο και σκεβρωμένο σπίτι 
έναν βαρύ κι ατέλειωτο χειμώνα — που τα χιόνια 
σωριάζουν την κατάλευκη, ληθαργική σιωπή τους 
στα έρημα τα λιακωτά και τ' άδεια τα μπαλκόνια·

κι είναι ως να κάθεται, σκυφτή και πένθιμη, η ψυχή μου, 
μεσ᾽ απ' το σπίτι να κοιτάει τη νέκρα του χειμώνα, 
όπως πίσω απ' το τζάμι της θα κοίταζε έρμο δρόμο 
μια γριά γυναίκα, πιο θαμπή κι από θαμπήν εικόνα...

ΟΙ ΝΕΕΣ ΤΩΝ ΕΠΑΡΧΙΩΝ

I

Τις νέες συλλογίζομαι στις απομακρυσμένες 
τις επαρχίες, τα χλωμά και κρύα δειλινά, 
όταν πίσω απ' το τζάμι τους κοιτάν στηλά το δρόμο 
κι αναστενάζουνε, γιατί κανένας δεν περνά...

Τις συλλογιέμαι στις θαμπές του φθινοπώρου ημέρες, 
όταν κοιτάνε τη βροχή να πέφτει στην αυλή τους 
κι ανασηκώνουν στους στενούς τους ώμους τους το σάλι, 
γιατί ένα ρίγος παγερό νιώθουν ως την ψυχή τους...

II

Συλλογιστήκατε ποτέ τις νέες στις επαρχίες, 
που περιμένουνε να 'ρθεί, το βράδυ, η εφημερίδα, 
για να διαβάσουν άπληστα το μυθιστόρημά της 
και μάθουν τι απόγινε η όμορφη ηρωίδα;

Που ανταλάσσουν καρτ-ποστάλ -«ιδίως τοπία και 
            άνθη»-
και διατηρούν ρομαντική, κρυφά, αλληλογραφία 
μ' ένα άγνωστον, που μ' άπειρα χαρίσματα τον πλάθουν 
κι εκείνος είναι ένας γραφεύς σε κάποια Δημαρχία;

Που γράφουν καλλιγραφικά -και μ' ανορθογραφίες-
 «σκέψεις» μες σε λευκώματα παρμένες στα βιβλία
και που με μελαγχολικά ψευδώνυμα υπογράφουν, 
όπως: «Ανέραστος Ψυχή» η «Θλιβερά Καρδία»;

III

Εγώ τις συλλογίζουμε τις νέες αυτές, που είναι 
της Έμμας Μποβαρύ αδερφές — και πάντα καρτεράνε 
το Νέο το ρομαντικό, τον πλούσιο, τον ωραίο, 
που θα τους δώσει τη λαμπρή ζωή που λαχταράνε...

Πότε θα 'ρθεί; Πότε θα 'ρθεί από το γαλανό 
βασίλειο της Χίμαιρας, μ' ερωτικά ανοιγμένη 
την αγκαλιά, και να τον δούν να τους χαμογελά; 
Τάχα γιατί τόσο πολύ ν' αργεί; Τι περιμένει;

Δεν ξέρει πως στην πένθιμη αυτήν αναμονή 
λυώνουν οι άσπρες τους ψυχές σα μάταιες λαμπάδες; 
Και δε φοβάται, σα θα 'ρθεί μια μέρα, να μη βρεί 
σβηστό το φως και -αλλοίμονο!- νεκρές τις Εστιάδες;

Πότε θα 'ρθεί; Κατάμονες και θλιβερές στο σπίτι 
-στου φθινοπώρου τα χλωμά και κρύα δειλινά-
 οι νέες των επαρχιών κοιτάν στηλά το δρόμο 
κι αναστενάζουνε, γιατί κανένας δεν περνά...

ΣΤΗ ΓΕΙΤΟΝΙΑ ΠΟΥ ΠΙΑ ΔΕ ΖΟΥΜΕ...

Στη γειτονιά που πιά δε ζούμε, 
ούτε κι εσείς, ούτε κι εγώ, 
κορίτσια των παλιών των χρόνων, 
πήγα τους ίσκιους μας να βρω...

Παλιές αυλές με τις γλισίνες, 
μπαλκόνια με βασιλικούς, 
ρομβίες στις γωνιές των δρόμων 
με τους αριούς διαβατικούς,

παράθυρα που σαν περνούσα 
κρυφόπαιζαν μισανοιγμένα, 
όλα ο καιρός τα είχε αλλάξει 
πιότερο ακόμα κι από μένα!...

Κι έτσι που γύρναγα στους δρόμους 
δίχως τους ίσκιους μας να βρω, 
-κι ήτανε δείλι φθινοπώρου-    , 
ένιωσα ωσάν κι εσείς, κι εγώ

να 'χαμε, τάχατε, πεθάνει 
σε περασμένες εποχές: 
-κι όχι σα να 'χαμε πεθάνει-    , 
μα ως να μη ζήσαμε ποτές!...

ΕΙΜΑΣΤΕ ΜΕΣΑ ΣΤΗ ΖΩΗ

Είμαστε μέσα στη ζωή σα ναυαγοί που η θάλασσα 
τους έχει σ᾽ ερημόνησο ξεβράσει 
και που με μάτια στηλωμένα στ᾽ άδειο πέλαγο 
προσμένουν ένα πλοίο να περάσει...

Κάθε φορά που ιδούν καπνό στον έρημον ορίζοντα, 
άσπρα σινιάλα στήνουν σε κοντάρι 
και τ' ανεμίζουν μ' αγωνία, για να τους προσέξουνε 
και στείλουνε μια βάρκα να τους πάρει...

Όμως τα πλοία, μακριά, πηγαίνουνε το δρόμο τους 
και, μέσα στη γλαυκή απεραντοσύνη, 
οι ναυαγοί με σπαραγμό τα βλέπουν ν' αλαργεύουνε 
κι ο μαύρος τους καπνός να σβήνει...

Ως που μια μέρα πιά ούτε μπορούν (ούτε και νοιάζουνται) 
τα μάταια σινιάλα τους να κάνουν 
και, το πικρό το βλέμμα από το πέλαγο αποστρέφοντας, 
αφήνουνται -και θέλουν- να πεθάνουν...

ΤΟΥΣ ΝΑΥΤΙΚΟΥΣ ΤΟΥΣ ΓΕΡΟΥΣ ΣΥΛΛΟΓΙΖΟΥΜΑΙ...

Τους ναυτικούς τους γέρους συλλογίζουμαι, 
που πιά να ταξιδεύουν δε μπορούνε 
κι αράξαν στο νησί τους — και τις μέρες τους 
ανώφελοι και άνεργοι περνούνε ·

που είναι σαν ξένοι στη ζωή τη γύρω τους 
και στο νησί τους σα φυλακισμένοι, 
που σέρνουνται σκυφτοί και λιγομίλητοι 
κι ο νούς τους στα ταξίδια τους πηγαίνει ·

που πάντα τη φανέλα με την κόκκινη 
την άγκυρα στο στήθος τους φοράνε 
και που, όταν περπατάν, σκαμπανεβάζουνε 
σα μέσα σε καράβι ακόμα να 'ναι ·

που, στεριανοί, δεν παύουνε να γνοιάζουνται 
για τον καιρό στη θάλασσα που κάνει, 
που κι ούτε μιάν ημέρα δεν αφήνουνε 
χωρίς να κατεβούνε στο λιμάνι·

και που, όταν ο χειμώνας μες στο σπίτι τους 
τους κλείνει, μπρός στο τζάκι τους, τα βράδια, 
μ' υπομονή κι αγάπη - για τ' αγγόνια τους 
είτε γι᾽ αυτούς — μικρά φτιάνουν καράβια...

ΕΓΚΑΤΑΛΕΙΜΜΕΝΟΙ ΚΗΠΟΙ

Ο νούς μου πάει στους παλιούς, λησμονημένους κήπους,
οπού ψηλοί και ξέθωροι τοίχοι τους περιφράζουν
και που πολλών φθινόπωρων τα μαραμένα φύλλα 
το χώμα τους και τις νεκρές δεξαμενές σκεπάζουν.

Στα γερασμένα τα κορμιά των αψηλών τους δέντρων 
ο σερπετός εθέριεψε κισσός και τα 'χει πνίξει 
και τόσες χειμωνιάτικες τα μούσκεψαν βροχές 
που μούχλα πρασινόμαυρη κι ογρή τα 'χει τυλίξει.

Άγρια χορτάρια κρύψανε τ' αρχαία μονοπάτια 
και μια ησυχία θανατερή για πάντα είναι απλωμένη: 
κάτου απ' τους ίσκιους οι καρποί ζαρώνουν πριν 
            γουρμάσουν 
και πέφτουν, μάταιοι, στους σωρούς των φύλλων 
            σαπισμένοι.

Ο νούς μου πάει στους παλιούς, λησμονημένους κήπους, 
οπού του κόσμου ο θόρυβος σβησμένος πάντα φτάνει 
- κήπους κατάκλειστων σπιτιών, οπού οι κύριοί τους, 
ποιος ξέρει! ξενητεύτηκαν είτ' έχουνε πεθάνει

και τώρα απάτητοι, βουβοί, γεμάτοι σάπια φύλλα,
δίχως ποτέ τους τίποτα πλέον να περιμένουν
απ' τις λαμπρές τις ῎Ανοιξες που αδιάφορες περνάνε,
κάθε φθινόπωρο θαρρείς και πιότερο πεθαίνουν ·

κι όπου, αν κανένα κάποτε τύχει κι ανθίσει ρόδο, 
τη μυρωδιά του σα λυγμό την παίρνουν οι αγέρες: 
λες κι είναι το νοσταλγικό το Φάντασμα των Κήπων, 
που κλαίει τις αλλοτινές, αγύριστες ημέρες...

ΔΕΗΣΗ ΣΤΟΝ ΠΑΡΑΣΤΑΤΗ ΑΓΓΕΛΟ

I

Άγγελε, που παράστεκες την παιδική ψυχή μου, 
που τα μεγάλα σου φτερά μου τ᾽ άπλωνες σκεπή μου

τις άγριες νύχτες που η βροχή τα τζάμια κροταλούσε 
κι ο μανιασμένος άνεμος όλο το σπίτι εσειούσε

κι εγώ αγρυπνούσα κι έτρεμε σαν το πουλί η καρδιά μου 
μη σπάσουν τα παράθυρα - και μπούν στην καμαρά μου,

με χάχανα και μουγγητά, για να σταθούν εμπρός μου 
τζουτζέδες, καλικάντζαροι, στοιχειά του Κάτου Κόσμου·

Άγγελε, με τα βότανα και με τους μύριους τρόπους, 
σε μαγικούς κι απάτητους να τριγυρνούμε τόπους,

να ξεγελάμε μάγισσες, εμπόδια να νικάμε, 
δράκους με γλώσσες πύρινες να κονταροχτυπάμε,

ν' ανοίγουμε χωρίς κλειδιά παλάτια στοιχειωμένα 
και, πολεμώντας μοναχοί φουσάτα αντρειωμένα,

να κάνουμε το Ρήγα τους, για να 'χει την ειρήνη,
την κόρη του και το μισό βασίλειο να μου δίνει ·

Άγγελε, που 'δινες ζωή, λαλιά σε κάθε πράμα, 
που 'κανες κάθε ημέρα μου καινούριο να 'ναι θάμα,

που, όταν στο σπίτι η χειμωνιά κλεισμένο με κρατούσε, 
τον κόσμον όλον έβαζες μπροστά μου και περνούσε,

που 'κανες, όταν έπαιζα, το σπίτι μας παλάτι, 
τον κήπο μας δάσο πυκνό, γοργό τη βέργα μου άτι

και που, σε κάθε αρρώστια μου, στεκόσουν από πάνω 
κι είχες τ᾽ αθάνατο νερό, να πιώ να μην πεθάνω —

σαν περιστέρι να σε βρεί στέλνω την προσευχή μου, 
για να 'ρθεις παραστάτης μου και πάλι στη ζωή μου...

II

Άγγελε, αφότου μ' άφησες, το θάμβος και τη γλύκα 
των παιδικών των χρόνων μου ποτές δεν ξαναβρήκα,

θάματα πιά δε γίνουνται, τα μάγια διαλυθήκαν, 
οι θησαυροί που κράταγα στα χέρια μου χαθήκαν,

μου πήρε τη βασιλική που φόραγα πορφύρα 
και με κουρέλια μ' άφησε σαν το ζητιάνο η μοίρα

κι είναι η ψυχή μου τώρα πια τόσο γυμνή, που μοιάζει
την ανθισμένη μυγδαλιά που χτύπησε χαλάζι ·

Άγγελε, εντός μου της Χαράς εστέρεψε η ανάβρα, 
σα γάργαρη νεροπηγή στη θερινή τη λάβρα,

απλώνω χέρι ανόρεγο σ' ο,τι η ζωή μου δίνει, 
γιατί στα χείλια μου πικρή μια γεύση πάντα αφήνει,

ζω μόνο με του παιδικού βασίλειου μου τον πόθο,
γι' αυτό όπου να 'μαι εξόριστο τον εαυτό νιώθω,

αλλ᾽ όταν, να το βρω ξανά, σαν πλάνητας γυρίζω, 
τα πόδια και τα χέρια μου σ' αγκάθια τα ξεσχίζω...

III

Άγγελε, στείλε μου ξανά τα παιδικά μου χρόνια, 
όπως γυρνούνε στις παλιές φωλιές τα χελιδόνια,
και στόλισέ μου τη ζωή την άχαρη με μάγια, 
όπως στολίζουν μια εκκλησιά με σμύρτα και με βάγια,

λευτέρωσέ με, Άγγελε, απ' της Ζωής τους νόμους 
κι οδήγησέ με για να βρω τους ξεχασμένους δρόμους,

που αφήνουν τόπους πίσω τους, που σύνορα περνάνε 
και στο χαμένο παιδικό βασίλειό μου πάνε:
- Κι αν η ψυχή μου άλλαξε και δεν τ' αναγνωρίσω,
τότε να κάνεις, Άγγελε, τα μάτια μου να κλείσω...

«SENHORA DOS REMEDIOS E DA BOA MORTE»

Εμπνευσμένο από ένα πορτογα-
λικό παρεκκλήσι, αφιερωμένο στην «Παναγία των Γιατρικών 
και του Καλού Θανάτου».

Αγάπες μου! Αγάπες μου! Συ, νεαρή 'Αμαζόνα, 
που ένα νευρώδη Κένταυρο, καβάλα, πολεμάς 
και που μ᾽ ολόρθα τα βυζιά κι ανεμισμένους πέπλους 
απάνου του -πόσο όμορφη και τρομερή!- χυμάς·

η νέα του Κεραμεικού, που έχει ακουμπήσει αγάλια 
το πρόσωπο στο χέρι της και σκεφτικά κοιτάει, 
θαρρείς, να φεύγουν η ζωή, η αγάπη, η νιότη, η μέρα, 
καθώς κοιτάμε ένα γοργό ποτάμι να κυλάει·
κι εσύ, 'Αθηναία, με καρπούς κι ανθούς στο κάνιστρό σου, 
οπού ανεβαίνεις ήρεμα κι αργά στον Παρθενώνα 
και που το νέο σου κορμί -καρπός κι ανθός αντάμα-
είναι μια αναθηματική προς τη Ζωή κολόνα...

Μα η μυστική λατρεία μου πάει σ' Εσένα, που είδα 
μες σ' ένα νεκροκρέβατο ρόδινο ξαπλωμένη, 
φορώντας ένα διάδημα με χίλια-δυό πετράδια 
και με παλιά μεταξωτά και τρίχαπτα ντυμένη,

σ' Εσένα, που έναν ήρεμο, θαρρείς, κοιμόσουν ύπνο 
κι είχες το στόμα σε γλυκό χαμόγελο ανοιγμένο
κι ήσουνα τόσο δροσερή, που 'μοιαζες μ' ένα ρόδο 
μόλις απ' την τριανταφυλλιά να το 'χανε κομμένο,

σ' Εσένα, αγνή Καθολική Μαντόνα, που η χλωμή σου 
μορφή της εκκλησίας σου φώτιζε τα σκοτάδια 
κι έριχνε γύρω μια βουβήν ειρήνη ως το φεγγάρι, 
σα χύνει τη θλιμμένη του μαγεία μες στα βράδια,

που 'δινες ζέστη μιάς φωλιάς και κρεβατιού γαλήνη 
στην κρύα φρίκη του χαμού και του νεκροκρεβάτου, 
παρηγορήτρα του άρρωστου κι εκείνου που πεθαίνει: 
σ' Εσέ, «Κερά των Γιατρικών και του Καλού Θανάτου!»...

ΑΛΛΟ ΔΕΝ ΕΚΑΝΑ...

Άλλο δεν έκανα παρά 
σα νυχτερίδα τα φτερά 
σε τοίχους να χτυπάω, 
κάτι σαν ένα θησαυρό 
-που ούτε τον βρήκα ή θα τον βρω-
παντού ν' αναζητάω...

Τόσο που έχασα καιρό, 
ούτε πιά θέλω, ούτε μπορώ 
να κάνω μπρός η πίσω! 
Μοίρα: σα βάρκα στη νοτιά, 
χωρίς πανί, χωρίς κουπιά, 
όπου με πας - θ' αφήσω...

ΖΩ Σ' ΕΝΑ ΣΠΙΤΙ...

Ζω σ' ένα σπίτι που το κατοικήσαν 
διάφοροι ανθρώποι — και τ' αφήσαν.

Ανόμοιοι και ξένοι μεταξύ τους 
τη χωριστή εζήσανε ζωή τους.

Όλοι τους είναι πλέον πεθαμένοι, 
η θύμησή τους όμως απομένει,

γιατί ο καθένας κάτι έχει αφήσει, 
στο σπίτι έναν καιρό που είχε ζήσει.

Κι έτσι στο σπίτι, που 'ναι πάνω-κάτω 
με πράματα παράταιρα γεμάτο,

με πράματα παλιά, ξεθωριασμένα 
και που όλα είναι άχρηστα σε μένα,

θαρρείς πως οι νεκροί εξακολουθούνε 
μες στη δική μου τη ζωή να ζούνε,

ενώ εγώ, απ' αυτούς τριγυρισμένος, 
μοιάζω σα να 'μαι κάπως πεθαμένος...

ΜΕΣΑ ΣΤΟΝ ΚΟΣΜΟ

Μέσα στον κόσμο, κι όπου και να πάω, 
είμαι ως να ζω για πάντα σ᾽ εξορία, 
τη χαρά της ζωής εγώ τη νιώθω 
όχι σαν πόθο - μα σα νοσταλγία.

Λες κάποτες πως είχα μια πατρίδα 
και τους δρόμους που παν έχω ξεχάσει, 
λες κι έζησα - σε ποια τάχατε χρόνια; -
μιάν ευτυχία που πιά την έχω χάσει...

ΜΑΣΚΕΣ

Για να 'μαι ευχάριστος σε όλους, 
-κι ακόμα και στον εαυτό μου-
 έκρυψα πάντοτες με μάσκες
που αρέσουνε το πρόσωπό μου

κι άλλαξα τόσες στη ζωή μου, 
που τώρα πιά να μη μπορώ 
τ᾽ αληθινό το πρόσωπό μου 
να πω ποιο είναι μητ' εγώ!

Έτσι, ο θάνατος σα θα 'ρθει, 
δε θα 'ναι η στέρηση μεγάλη: 
θ' αφήσω μιάν ανυπαρξία 
για να περάσω σε μιάν άλλη...

ΑΚΟΥ ΝΑ ΠΑΙΖΟΥΝ ΟΙ ΤΣΙΓΓΑΝΟΙ...
Της Κας Μ. Λογοθέτη
Άκου να παίζουν οι τσιγγάνοι 
στα μαγεμένα τα βιολιά τους· 
ώ, δε σου φαίνεται πως κλαίνε 
εφήμερων στιγμών θανάτους·

ώ, δε σου φαίνεται πως κλαίνε 
τα καλοκαίρια που περνούνε 
και τις αγάπες που σα ρόδα 
ανθίζουν - και φυλλορροούνε·

και κάποιους πόνους γιατρεμένους, 
που στη θλιμμένη μοναξιά μας 
ματώνουν πάλι την καρδιά μας·

ώ, δε σου φαίνεται πως κλαίνε 
ανύπαρκτων στιγμών θανάτους 
οι ωχροί τσιγγάνοι στα βιολιά τους;

ΑΠΟΓΟΝΟΣ

Πρέπει να είμαι απόγονος των ιπποτών εκείνων 
που, τώρα αιώνες, κίνησαν απ' του Βορρά τα μέρη 
με τ' όραμα των Αγίων των Τόπων για οδηγό τους 
και το μακρύ κοντάρι τους στο δυνατό τους χέρι·

και που, γυρνώντας θριαμβευτές, στο δρόμο σταματήσαν 
κι απ' το λαμπρό Βυζάντιο ίσαμε την Ελλάδα 
στήσανε κάστρα αγέρωχα πάνου σε κάθε λόφο 
που ορθώνεται απότομος σε μια εύφορη κοιλάδα.

Πρέπει να είμαι απόγονος των ιπποτών εκείνων, 
γιατί ούτε αυτός ο Παρθενών, ούτε η 'Αγία Σοφία 
δε μου εγεννήσαν τη γλυκιά εκείνη νοσταλγία
που ένιωσα, όταν κάποτες είδα στην 'Αχαία 
ένα καστέλι Φράγκικο, σιωπηλό και μόνο, 
να υψώνει τις επάλξεις του -προκλητικά- στο Χρόνο.

ΜΠΡΟΣ ΣΤΗΝ ΑΠΕΡΑΝΤΗ ΕΡΗΜΙΑ

Μπρός στην απέραντη ερημία 
της θάλασσας, μονάχος τώρα 
την περασμένη τη ζωή μου 
την ξαναφέρνω αυτή την ώρα:

σταθμοί, λιμάνια, πολιτείες, 
όλα γλιστράνε από μπροστά μου, 
καθώς ο άμμος που κρατάνε 
τ᾽ αφηρημένα δάχτυλά μου ·

και τίποτα δεν απομένει 
να με πικραίνει αυτή την ώρα, 
παρά η σκέψη πως πιά τώρα

κι αυτές ακόμα που με είχαν 
τρελά άλλοτες αγαπημένα 
μπορούν και ζούν δίχως εμένα...

ΜΕΣΑΙΩΝΑΣ

Πέφτει αργά η πένθιμη βροχή του χινοπώρου 
πάνου στις πλάκες μιάς αυλής παλιάς, χορταριασμένης, 
που φέρνει προς τη γοτθική και σκαλισμένη θύρα 
μιάς κατοικίας αρχοντικής, βουβής, παρατημένης.

Άδειο τ' αναβρυτήριο τ᾽ αγάλματά του υψώνει 
και μαραμένος ο κισσός που εσκέπαζε τον τοίχο, 
μόνο το μάταιο το νερό μιάς μαρμαρένιας βρύσης 
στάζει μες στη λεκάνη της με κουρασμένον ήχο.

Και μες στην αρρωστιάρικη και τη γυμνήν ημέρα, 
έτσι που στάζει αργά η βροχή και το νερό απ' τη βρύση 
μες στην αυλή την ηχερή όπου η ζωή έχει σβήσει,

θαρρεί ένα ψίθυρο κανείς λεπτό κι αργά ν' ακούει, 
που βγαίνει από τα πράγματα τα εγκαταλειμμένα 
σα θρήνος για τη νέκρα τους και για τα περασμένα.

Η ΖΩΗ Η ΚΑΘΗΜΕΡΙΝΗ

Ώ! η μιζέρια της ζωής που κάθε ημέρα ζούμε 
και που επαναλαμβάνεται με μια μονοτονία, 
όπως οι χτύποι ρολογιού που ρυθμικά αντηχούνε 
σε κάποιας έρμης κάμαρας την πένθιμη ησυχία...

Νιώθουμε πόσο άσκοπα και μάταια είναι όλα, 
πως τίποτα δεν δύναται ν' αλλάξει τη ζωή μας· 
και μάταια ταξιδεύουμε να φύγουμε απ' την πλήξη, 
αφού μαζί μας σέρνουμε την πένθιμη ψυχή μας.

Είναι η ζωή ένα σκληρό, διαβολικό παιχνίδι, 
που ένας Θεός σοφίστηκε για να έχει να γελάει: 
κάθε άνθρωπος τον ίσκιο του πάντα να κυνηγάει.

Κι ενώ μας κάνει τη ζωή τόσο πικρή εδώ κάτου, 
για να γελάει όσο αυτός θέλει, μας έχει πλάσει 
έτσι που να δειλιάζουμε στη σκέψη του θανάτου...

ΔΡΑΜΑ

Στού Πλουμανάκ τους βράχους καθισμένος, 
κοιτάω ρεμβός τη σκοτεινή ν' αφρίζει τρικυμία: 
ο ουρανός είναι τεφρός, η θάλασσα είναι μαύρη 
και τα θολά τα κύματα κυλάνε με μανία.

Είναι μια χειμωνιάτικη και πένθιμη μια μέρα: 
η ακρογιαλιά είν' έρημη κι είναι σπαρμένη φύκια, 
στους άμμους, σα ναυάγια, είναι ριγμένες βάρκες 
και στο μικρό χορεύουνε το μώλο δυό καίκια.

Ριπές βροχής τη Θάλασσα τη Βόρεια μαστιγώνουν 
κι ο παγερός ο άνεμος ουρλιάζει στην αχτή, 
καμιά γύρω δε φαίνεται ανθρώπινη ψυχή

μονάχα μία Βρετανή, ψηλή, μαυροντυμένη, -
ακίνητη σαν άγαλμα κοντά στην παραλία- ,
, τη θάλασσα την έρημη κοιτάζει μ' αγωνία.

Αχτές του Βορρά, 1915.


ΚΥΡΙΑ...

Σε βλέπω ακόμα να περνάς κατάμονη στο πάρκο, 
βασιλική, περήφανη στην ώριμη ομορφιά σου 
η περιφρόνηση άνθιζε, κρύο στα χείλια σου άνθος, 
κι ήτανε σα να κοίταζε από ψηλά η ματιά σου.

Σαν τις Αυτοκρατόρισσες της Ρώμης εκυλιόσουναν 
στων νέων τα στήθια κι ύστερα μακριά σου τους πετούσες, 
όπως πετάμε έναν ανθό που πιά άρωμα δεν έχει: 
τέτοια ζωή οργιαστική και πρόστυχη εζούσες.

Ήσουν εσύ που μου 'μαθες τις πλέον τεχνητές 
τις ηδονές κι επόρνεψες το σώμα σου μαζί μου, 
αναίσθητη μπρός στην ψυχρή την ενατένισή μου.

Όμως, σαν εντυνόσουνα και στέκουσουν μπροστά μου 
κι άκουγα την προσταχτική και κρύα σου ομιλία, 
έσκυβα · και τα χείλια μου τραυλίζανε: «Κυρία...»
ΔΕΙΛΙΝΑ ΠΕΝΘΗ
Την ώρα που το σούρουπο το φθινοπωρινό 
καθίζει εφιαλτικό, ψυχρό στην πολιτεία, 
που οι καμπάνες, μακρινές, καλούν σ᾽ Εσπερινό 
κι απλώνεται στις κάμαρες μια νεκρική ησυχία,

ο νούς μου πάει στους γέροντες και στα ορφανά παιδάκια, 
που ως την ψυχή τους κάθεται το παγερό σκοτάδι, 
στις πόρνες όπου βγαίνουνε και παίρνουν τα σοκάκια, 
άθλιες μέσα στη βροχή και μόνες μες στο βράδυ·

σ' εκείνους που δε γνώρισαν ποτές την ευτυχία, 
στους έρημους και μοναχούς στη μαύρη πολιτεία, 
στους νοσταλγούς κάποιας ζωής που πιά είναι περασμένη ·

και πιότερο στους άρρωστους που λυώνουν στα κρεβάτια 
και που, θαμποί κι αμίλητοι, στηλώνουνε τα μάτια 
στην πόρτα τους, σα ν' άκουσαν Κάποιος σιγά να
          μπαίνει...

Η ΓΡΙΑ

Στού ρημαγμένου της σπιτιού το πέτρινο κατώφλι, 
με τα ρυτιδωμένα της τα χέρια σταυρωμένα 
στ' αγκυλωτά της γόνατα, τον ώμο της σκυμμένο 
και τα σβησμένα μάτια της στο χώμα στηλωμένα,
κάθεται η Γριά στη λιόλουστη μεσημεριάτικη ώρα 
ακίνητη — κι από χαρές και λύπες ξεχασμένη. 
Η αύρα τ᾽ άσπρα της αριά μαλλιά σιγοχαιδεύει 
κι ο ήλιος παίζει απάνω τους. Κι η Γριά, η κουρσεμένη

κι απ' την αδιάφορη Ζωή κι από το μαύρο Χάρο, 
που το έρημο κατώφλι της κανείς πιά δεν περνάει, 
π᾽ ούτε ζητάει τίποτα και π᾽ ούτε καρτεράει,

μένει μέσα στη λιόλουστην ημέρα ξεχασμένη, 
κοιτάζοντας ακίνητη μέσα στα περασμένα: 
σα να 'τανε μαζί μ' αυτά κι εκείνη πεθαμένη.

ΜΟΝΑΣΤΗΡΙ

I

Πέφτει το χιόνι βιβλικό στην κρύα γαλήνη του όρθρου, 
μεταλλικά το σήμαντρο ηχολογάει στ᾽ αγέρι· 
στου παρεκκλήσιου τα θαμπά ψηφιδωτά σκυμμένοι, 
προσεύχονται, λειτουργικές σκιές, οι καλογέροι.

Απ' τα πολύχρωμα, κλειστά παράθυρα γλιστράει 
τ᾽ ωχρό το φως που τις ψυχρές τις πλάκες τις φωτίζει 
μ' αχτίνες ιριδόχρωμες κι έτσι γλυκές, που όλη 
η εκκλησία ορθρινό μυστήριο γεμίζει.

Αχνά αναλυώνουν τα κεριά μπροστά από τους Αγίους 
κι ολόρθος ο ηγούμενος μπρός στην Ωραία Πύλη 
σε δέησες βυζαντινές κινεί αργά τα χείλη 

ενώ μέσα στα μαύρα τους τα ράσα οι καλογέροι, 
απ' το λιβάνι και τ᾽ ωχρό το φως πλημμυρισμένοι, 
ακινητούν σε παγερήν ειρήνη βυθισμένοι.

II

Πέφτει το χιόνι βιβλικό στην κρύα γαλήνη του όρθρου, 
ηχολογάει το σήμαντρο μεταλλικά στ᾽ αγέρι, 
στης εκκλησίας τα σβηστά ψηφιδωτά σκυμμένοι, 
προσεύχονται -λειτουργικές σκιές- οι καλογέροι...

Και μόνο ένας καλόγερος, ολόρθος στον εξώστη 
του κρύου κελλιού του, σκεφτικός, ακίνητος κοιτάζει: 
το μοναστήρι, τα βουνά και τις γυμνές κοιλάδες, 
όπου μοιραία, αθόρυβα το χιόνι τις σκεπάζει...

Κι απ' την ψυχή του αμαρτωλά οράματα περνάνε... 
Ώ! να 'ταν σε μια κάμαρα ζεστή, αρωματισμένη, 
με μια γυναίκα ολόγυμνη στα στήθια του πεσμένη...

Της εκκλησίας το σήμαντρο μεταλλικά σημαίνει... 
Απ' το βαθύ του λήθαργον ο μοναχός πετιέται, 
αναστενάζει· και, σκυφτός, γοργά σταυροκοπιέται.

ΕΡΩΤΩΝ ΘΑΝΑΤΟΣ

Πάμε να περπατήσουμε στο πάρκο το γυμνό, 
στις λεωφόρους που ο άνεμος τις έστρωσε με φύλλα, 
να δούμε στις παντέρημες δεξαμενές να τρέχει 
πάνου στ᾽ ακίνητα νερά μια κρύα ανατριχίλα.

Πάμε, αργοί κι αμίλητοι, να κάτσουμε στον πάγκο 
που πρωτογνωριστήκαμε το άλλο καλοκαίρι, 
ώ Κέττυ, κι αφού νιώσουμε να κλαίει σιγά η ψυχή μας, 
να δώσουμε -όλο αμίλητοι κι όλο αργοί- το χέρι

και να χωρίσουμε ήρεμα, δίχως οργήν ή πόνο, 
αφού οι ψυχές μας πάψανε, ώ Κέττυ, ν' αγαπάνε 
και τώρα του αποχωρισμού το σπαραγμό ζητάνε,

για να 'χουνε, στη μοναξιά που πιά μας περιμένει, -
κι όταν θα πέφτει αργά η βροχή και θα φυσάει ο αγέρας    -
τον πόνο το γλυκύπικρο ετούτης της ημέρας.

ΝΙΩΘΩ...

Νιώθω μιάν ανεξήγητη να με παιδεύει λύπη, 
σαν κάτι να μου πέθανε, σαν κάτι να μου λείπει, 
στο κρύο αυτό το δειλινό, που η πένθιμη ψυχή μου 
την περασμένη κι άζητη νειρεύεται ζωή μου.

Γυναίκες που περάσατε θριαμβικές σαν άστρα, 
μέσα σε μια γαλήνια νυχτιά, από τη ζωή μου, 
ελάτε, όπως αδελφές, σιγά να νανουρίστε 
τον πόνο αυτόν που σαν παιδί κλαίει μες στην ψυχή μου.

Ελάτε, όπως αδελφές, σιωπηλά κι αγάλια, 
μέσα στην κρύα όπου η νυχτιά καθίζει κάμαρά μου, 
γιατ᾽ είναι σα μιάν άρρωστη αγιάτρευτη η καρδιά μου·

γιατ᾽ είναι σα μιάν άρρωστη, που όταν το βράδυ πέφτει 
και στη βουβή της κάμαρα έρμη και μόνη μένει, 
ο νούς της πάει στο θάνατον οπού την περιμένει.

ΛΥΤΡΩΜΟΣ

Μες στην ψυχή μου κάποτες σαλεύουνε φτερά 
κι ένας μεγάλος κι άξαφνος πόθος με συνταράζει, 
να λυτρωθώ απ' τα γύρω μου κι από τον ίδιο εμέ 
κι από της καθημερινής ζωής μου το μαράζι.

Να φύγω! Να μη βλέπω πιά τα πρόσωπα τα ίδια, 
το που από μια παρεξήγηση μπήκανε στη ζωή μου, 
που στο πλευρό τους με κρατάει μονάχα μια συνήθεια 
και που μου ισκιάζουνε το φως που λαχταρά η ψυχή μου.

Να μην έχω «καθήκοντα» -για τη ζωή αλυσίδες—, 
οι μέρες μου να πάψουνε ανούσιες να περνάνε, 
μηχανικά κι ανόρεγα το κάθε να μην κάνω 
και να μην ξέρω από τα χτες το αύριο τι θε να 'ναι.

Να φύγω αυτή την άνοστη και βαρετή γαλήνη, 
που απ' την ψυχή μου στράγγισε κάθε χυμό και κάνει 
να μοιάζω μ' ένα γέρικο κι άχρηστο πιά καράβι, 
οπού αραγμένο σήπεται σ' ένα βουβό λιμάνι.

Αυτή την «ευτυχία» μου, που άλλοι τη μακαρίζουν, 
θα 'θελα, σαν το βασιλιά της Θούλης, να πετάξω 
μες στης ζωής μου τα νερά τ' ακύμαντα, μονάχα 
για να σαλέψουν μια φορά - και για ν' αναστενάξω!

Να φύγω! Που; Αδιάφορο το που. Μόνο να φύγω! 
Να πλανηθώ σε μακρινούς που δεν τους ξέρω τόπους,
το κάθε τι στα μάτια μου πάντα καινούριο να 'ναι, 
- να κυλιστώ μες στη ζωή και μέσα στους ανθρώπους.

Να 'μαι ο αλήτης που περνά στις σκονισμένες στράτες, 
ο ταξιδιώτης που έρχεται και φεύγει από μια χώρα, 
να χύνουμαι μες στη ζωή σαν το τυφλό ποτάμι, 
που απ' τα βουνά μιάν άξαφνη το κατεβάζει μπόρα.

Σταθμοί, λιμάνια να περνάν σαν όνειρο απ' τα μάτια, 
ποτές μου να μη νοσταλγώ κι όλο να λαχταράω, 
ό,τι ποθώ από τη ζωή να μην το ζητιανεύω, 
μα μες στην πάλη, ιδρώνοντας, να της το καταχτάω!

Κι όσο είμαι νέος και μέσα μου σαλεύουνε φτερά, 
να πλανηθώ, ν' αγωνιστώ, να κλάψω, ν' αγαπήσω, 
χαρές και πόνο ως το βυθό το κύπελλο να πιώ, 
πριν πέσει από τα χέρια μου και σπάσει, ωιμέ! Να ζήσω!

Μα τόσο, ωιμένα, τη σκλαβιά την έχω συνηθίσει 
και τόσο πιά λησμόνησα, φτερά μου, να πετάω, 
που, ως το πουλί μες στο κλουβί, σαν τύχει και του 
          ανοίξουν
την πόρτα, πάλι μοναχός μες στο κλουβί γυρνάω!

Κι έτσι, σ᾽ αυτή τη φυλακή που μόνος μου έχω υψώσει, 
σκλάβος εγώ και φύλακας του ίδιου του εαυτού μου, 
πότε σκυφτός στη μοίρα μου και πότε επαναστάτης, 
μια τραγωδία να παίζεται κοιτάω μες στο νού μου!... 

ΠΩΣ ΜΑΚΑΡΙΖΩ...

Πως μακαρίζω τους απλούς και τους κοινούς ανθρώπους, 
που 'χουν τη σκέψη τους στενή σαν τον ορίζοντά τους 
κι όπου μπορούν και αρέσουνε να ζούνε στο χωριό τους 
ανάμεσα στα πρόσωπα και πράματα που ξέρουν 
αφ᾽ όντας εγεννήθηκαν· που, όταν το βράδυ πέφτει, 
απαρατώντας τη δουλειά, ειρηνικά γυρνάνε 
από τα περιβόλια τους κι από τους ελαιώνες, 
αντάμα με τα ζώα τους και με τη φαμελιά τους, 
στο σπίτι τους το ταπεινό — αφρόντιδοι για το αύριο, 
που θα 'ν' γι᾽ αυτούς ο,τι ήτανε ολάκερη η ζωή τους·

που δε ζητάνε τίποτα - κι απ' το Θεό ακόμα...

Μα εμείς οπού γυρίσαμε τις ξενιτιές τις πλάνες, 
σκορπώντας τις ημέρες μας και τη φτωχή καρδιά μας 
σε μια ζωή δίχως εχτές κι αγάπες δίχως αύριο· 
που εμείναμε στις γιορτερές και τις πολύβοες πόλεις 
πιότερο αφ᾽ ο,τι θα 'πρεπε σε ξένους που περνάνε, 
και ζήσαμε τη θλιβερή γυμνότητα που φέρνει 
κάθε γιορτής επαύριο· που ενιώσαμε την πίκρα 
της μέρας όπου πέρασε κι εκείνης που φωτίζει— 
αφήνοντας στα τρίστρατα θέρμη, αγνότη, υγεία·

τώρα που μόνοι, άρρωστοι και γέροι ως την ψυχή μας, 
στο δρόμο μας σταθήκαμε ζητώντας σα διαβάτες
μια στέγη να περάσουμε τη νύχτα που σιμώνει, 
βλέπουμε πίσω και μπροστά τις δυό ζωές πιά μόνο: 
κι η μια είναι τώρα ανέφικτη — κι η άλλη δε μας θέλει.

ΝΙΩΘΩ ΠΩΣ ΕΖΗΣΑ ΑΛΛΟΤΕΣ...

Νιώθω πως έζησα άλλοτες, στη χαραυγή των Κόσμων, 
σ' ένα νησί που το λουζεν ο μέγας Ωκεανός -
οι ανθρώποι δεν τον είχανε ακόμα ταξιδέψει 
κι απλώνονταν περήφανος, γαλήνιος, γαλανός.

Και το νησί το σκέπαζε μια βλάστηση παρθένα: 
στις φυλλωσές που εγέρνανε βαριές από τις σκιές 
λαός πουλιά κελάιδαγαν, φίδια χοντρά εγλιστρούσαν 
και σκόρπιζαν ναρκωτικές τα λούλουδα ευωδιές.

Ολόγυμνοι, παρθενικοί και δυνατοί, όλη μέρα 
παλεύαμε με τ' άγρια θηρία δίχως τρόμο, 
λουζόμαστε στα ηχερά κρυστάλλινα ποτάμια 
κι αργά τα δάση αφήναμε με τα σφαχτά στον ώμο.

Τα βράδια ανάβαμε φωτιές μεγάλες στ' ακρογιάλι 
και, μαζωμένοι γύρω τους, μες στη βαθιά ησυχία, -
τρώγοντας είτε σφίγγοντας κάτου μας τις γυναίκες- , 
ακούγαμε μες στη νυχτιά να ουρλιάζουν τα θηρία.

Κι όταν από τον άπειρον Ωκεανό ή Σελήνη 
επρόβαινε κι αργύρωνε νερά, βουνά και δάση, 
τότες, γιομάτοι απ᾽ άγνωστο και μυστηριώδη τρόμο, 
κοιτάζαμεν αμίλητοι τη μαγεμένη πλάση.

ΕΙΝΑΙ Η ΖΩΗ ΜΟΥ ΕΝΑ ΑΥΡΙΟ

Είναι η ζωή μου ένα Αύριο μιάς πλούσιας γιορτής... 
Στη σάλα τη φανταχτερή τώρα όλα αποθαμένα, 
οι θριαμβικές των λουλουδιών γέρνουν βαριές γιρλάντες 
και στο τραπέζι τα λευκά κεριά είναι λυωμένα.

Οι άρχοντες οι ευγενικοί και οι λαμπρές κυρίες, 
που χτες εκεί εγλεντήσανε και χόρεψαν, που να 'ναι; 
Όλα τα πράγματα βουβά και παγερά εκεί τώρα, 
στο ξεπλυμένο του Αύριου το φως ακινητάνε.

Και μόνο μέσα στων ψυχρών των καθρεφτών τα βάθη 
πλέκουν φαντάσματα οι σκιές των χτεσινών οργίων, 
ενώ αργοσβήνει τ᾽ άρωμα που αφήσανε οι Κυρίες, 
σαν γέρνανε λιπόθυμες στα στήθια των Κυρίων.

ΔΕΙΛΙΝΟ ΦΘΙΝΟΠΩΡΟΥ

Στης κάμαράς μου το θαμπό παράθυρο ακουμπώντας, 
κοιτάω ρεμβός να στάζει αργά στο δρόμο η βροχή... 
Είν' ένα δείλι Κυριακής. Μακριά βαρούν καμπάνες 
και μία θλίψη αναίτια μου σφίγγει την ψυχή.

Πέφτει η βροχή μονότονα μες στο τεφρό το δείλι, 
πάνω από σπίτια σκοτεινά, κλειστά και ξεπλυμένα, 
πάνω σ᾽ εξώστες έρημους, σε γλάστρες με λουλούδια, 
που καταρρέουν με τη βροχή, βρεγμένα, μαραμένα...

Κάποιες σιλουέτες γυναικών περνάν κάτου στο δρόμο, 
σηκώνοντας τις φούστες τους, χτυπώντας τα τακούνια, 
ένα ζευγάρι στάθηκε από μια τέντα κάτου 
και κυνηγιούνται δυό μικρά ξιπόλυτα χαμίνια.

Αντίκρυ ανασηκώθηκε κάποια λευκή κουρτίνα 
και μιάς γυναίκας το ξανθό εφάνηκε κεφάλι, 
κοίταξ᾽ εμένα μια στιγμή, τον ουρανό, το δρόμο 
και η κουρτίνα η λευκή ξανάπεσε και πάλι.

Κάπου, σε κάποια πάροδο, ένα οργανέτο παίζει 
ένα σκοπό χαρούμενο, τρελό, μες στη βροχή 
ακούω ρεμβός τον εύθυμο σκοπόν όπου δεν παύει, 
ενώ μια θλίψη αναίτια μου σφίγγει την ψυχή...

VIXIT

Δεν ξέρω αν είναι κούραση για υστερνή σοφία, 
μα τώρα πιά από τη ζωή τίποτα δε ζητάω. 
Έγειρα σα μια καλαμιά στην όχτη ενός χειμάρρου 
και τα νερά τα κυλητά να φεύγουνε - κοιτάω.
Για μένα είναι σα να 'πεσε ειρηνικό ένα βράδυ. 
'Απ' το κατώφλι της ζωής κοιτάω στον κόσμο τώρα, 
όπως οι γριές, στις πόρτες τους βγαλμένες, τους αγρότες 
με το σκοτάδι να γυρνούν αντάμα προς τη χώρα.

Πόνοι, χαρές, πόσο είσαστε ξένοι για μένα τώρα... 
Ούτε αγαπάω, ούτε μισώ τίποτα πιά εδώ πέρα... 
Μόνο μ' αρέσει στις θαμπές τις ώρες να ξεχνιέμαι, 
κοιτάζοντας να σβήνει αργά, ως σβήνω εγώ, η ημέρα.

ΟΙ ΑΡΡΩΣΤΟΙ

Ι

Οι άρρωστοι είναι πρίγκιπες που ζούν στην εξορία, 
σε κάποια πένθιμη, έρημη και κρύα Σιβηρία, 
και που όλη μέρα ακίνητοι, κατάχλωμοι και μόνοι, 
κοιτάν ρεμβοί να πέφτει αργά το χιόνι απά στο χιόνι...

Οι άρρωστοι είναι τα λευκά τριαντάφυλλα που αγάλια 
ήπιαν το λίγο το νερό που ήτανε στ᾽ ανθογυάλια 
και, δίχως τώρα τίποτα στον κόσμο να προσμένουν, 
σκύβουν μοιραία τα κορμιά κι αθόρυβα πεθαίνουν...

Οι άρρωστοι είναι τα φτωχά καντήλια στη μεγάλη 
τη νύχτα, όπου σώνουνται φωτίζοντας αγάλι, 
και που περνάνε την πικρή κι εφήμερή τους ζήση 
την πάσα τρέμοντας στιγμή ο αγέρας μην τα σβήσει...

Οι άρρωστοι είν' τα γέρικα κι άχρηστα πιά καράβια, 
που, όταν φυσάει ο άνεμος τα χειμερνά τα βράδια, 
γογγύζουνε, τραντάζονται, να σπάσουν προσπαθούνε 
τις άγκυρες που τα κρατάν σκλάβους - μα δε μπορούνε!

II

Τα χείλια τους, που ο θάνατος τα έχει φιλημένα, 
πέταλα ρόδων μοιάζουνε, σαν πέφτουν μαραμένα
σε κάμαρες κατάκλειστες, γεμάτες ησυχία, 
σκορπώντας μιάν ανώφελη, θανατερή ευωδία...

Τα χέρια τους που μοιάζουνε με τα λευκά τα κρίνα, 
που 'ναι χλωμά, γυαλιστερά και διάφανα ως εκείνα, 
βαριά σαν στα σεντόνια τους απάνου ακινητάνε, 
οι άρρωστοι ώρες σκεφτικά, θλιμμένα τα κοιτάνε...

Τα μάτια τους σα βλέπουνε τη φύση, την ημέρα, 
είναι σα να κοιτάζουνε πέρα απ' αυτές, πιο πέρα, 
κι είναι η ματιά τους η στηλή μες σ᾽ ίσκιους βυθισμένη 
ως γύρω τους μια αόρατη νυχτιά να κατεβαίνει...

ΟΙ ΣΕΙΡΗΝΕΣ

Οι γέροι ναυτικοί: σπασμένες άγκυρες 
γεμάτες φύκια και σκουριά στο φυρονέρι, 
καράβια θαλασσόδαρτα που γύρισαν 
μια μέρα στο λιμάνι απ' άλλα μέρη 
και τώρα, δίχως άλμπουρα, σαπίζουνε 
στους γέρικους τους μώλους αραγμένα 
ναυάγια που τα κύματα τα φέρανε 
και τα 'χουνε στους άμμους ξεβρασμένα·

οι γέροι ναυτικοί: που ταξιδέψανε -
 λοστρόμοι, μαρινιέροι, καπετάνιοι -
ολάκερη μια ζήση μες στη θάλασσα, 
που δεν είναι στον κόσμο ένα λιμάνι 
οπού να μην αράξανε, που πήγανε 
σ' 'Αμβέρσες, σε Καλκούτες και σ' Αλγέρια, 
που σ' όρμους ακατοίκητους ποδίσανε 
τα ενάντια ξεφεύγοντας αγέρια ·

που φόρτωσαν μπαμπάκι από την Αίγυπτο 
κι από τη Βαρκελώνα πορτοκάλια, 
που πήρανε μαζί τους φως και χρώματα 
τα ιταλικά περνώντας ακρογιάλια, 
που 'δανε βράχια απότομα στα πέλαγα, 
γεμάτα από λευκών πουλιών κοπάδια, 
και φάρους μακρυσμένους, αργοκίνητους 
κύκλους φωτός να κάνουν στα σκοτάδια·

που πέσαν σε μπουνάτσες ανοιξιάτικες, 
όταν η θάλασσα όλη, λαγγεμένη, 
αποκοιμιέται ξάφνου, σ' ένα όνειρο 
ηδονικό κι ατέλειωτο πεσμένη, 
που στους ωκεανούς, χειμώνες, είδανε, 
υδάτινη, θεόρατη κολόνα, 
να τρέχει καταπάνου τους με στρόβιλο 
το μανιασμένο και τυφλό κυκλώνα·

οι γέροι ναυτικοί: που αντικρίσανε 
φουρτούνες που το πλοίο το αρπάνε 
και μια το φέρνουν στο βυθό της θάλασσας 
και μια, μ' ορμή, στ' αστέρια το πετάνε, 
ενώ μέσα στη νύχτα την τρισκότεινη 
ο άνεμος, θεότρελος, ουρλιάζει 
και το καράβι λες σαν άνθρωπος 
στην πάλη αυτή με πόνο αναστενάζει ·

που μήνες επεράσαν μες στο πέλαγο, 
πολλές φορές χωρίς να βλέπουν άλλο 
παρά τον ουρανό τον καταγάλανο, 
ενώ το πλοίο γλιστρούσε, δίχως σάλο, 
μέσα στην μπλάβα, απέραντη επιφάνεια 
κι άνεργοι αυτοί, ρεμβοί, σκυμμένοι, 
ένα δελφίνι κοίταζαν - απότομα, 
καμπυλωτά απ' τη θάλασσα να βγαίνει·

η με χαρά στηλώνανε τα μάτια τους 
πο στα μακρινά καράβια που περνούσαν 
και στους μεγάλους γερανούς που μ' άτρεμα 
φτερά, ψηλά, από πάνω τους, πετούσαν 
- ενώ οι άσπροι γλάροι, που τριγύρω τους 
σπασμωδικά και άταχτα πετάγαν,
ανταλλ ήταν σαν άσπρες κόλλες από γράμματα 
η σα μαντίλια που τους χαιρετάγαν· 


οι γέροι ναυτικοί: που ρίξαν άγκυρα 
στα βορινά λιμάνια, οπού αραγμένα 
βλέπει κανείς νωθρά να ξεφορτώνουνε 
τα ατλαντικά καράβια μαυρισμένα, 
ενώ πηγαίνουν κι έρχουνται αδιάκοπα 
του ατμάκατες, μαούνες, και σφυρίζουν 
ουρανό σειρήνες, και καπνοί απ' εργοστάσια 
που όλα, νερά και σπίτια, τα μαυρίζουν·

που σε λιμάνια ολόφωτα λιαστήκανε, 
λιμάνια αρμονικά, γεμάτα χρώμα, 
τόσ᾽ όμορφα που, κλείνοντας τα μάτια τους, 
αντίκρυ τους τα βλέπουνε ακόμα: 
εξωτικά, κατάλευκα, παράξενα, 
ωσάν στης Χαλιμάς τα παραμύθια, 
κι όπου γυναίκες μελαψές, αξέχαστα 
ηδονικές, εσφίξανε στα στήθια ·

οι γέροι ναυτικοί: στις υπερβόρειες 
θάλασσες που 'δαν πάγους να κυλάνε 
και πιγκουίνους αναρίθμητους απάνου τους 
χωλά και σοβαρά να περπατάνε, 
που στον Ατλαντικό συντύχαν τέρατα 
θαλασσινά να τους ακολουθούνε
- ανοίγοντας πλοκάμους να τους πιάσουνε 
και στόματα για να τους καταπιούνε·

που ακούσανε στο Νείλο τους κροκόδειλους, 
όταν αγάλια η νύχτα κατεβαίνει, 
να κλαίνε σα μωρά που τα εγκατάλειψαν 
στις λασπερές τις όχτες του κρυμμένοι· 
που είδανε τη Γοργόνα μπρός στην πλώρη τους 
να ορθώνεται και να τους σταματάει 
- κι αν ζει ακόμα η Βασιλιάς Αλέξαντρος 
με μια φωνή αγωνίας να ρωτάει·

οι γέροι ναυτικοί: με τα κατάλευκα 
μαλλιά και με την πίπα τους στο στόμα, 
πώχουν βαθύ ένα βλέμμα σαν τη θάλασσα 
και μάτια σαν της θάλασσας το χρώμα· 
που η άρμη τους επάστωσε το πρόσωπο 
και που κουνιούνται, όταν περπατάνε, 
μ' ένα ρυθμόν αργόν σαν σκαμπανέβασμα 
- ως μέσα σε καράβι ακόμα να 'ναι·

που πιά δεν ταξιδεύουνε στη θάλασσα, 
μα δεν μπορούν δίχως αυτή να ζήσουν, 
κι αφήνοντας, πρωί-πρωί, τα σπίτια τους 
κατρακυλάνε ναν την αντικρίσουν: 
να πιούνε την αρμύρα της, να νιώσουνε 
το ιδιο της στα στήθια τους να μπαίνει 
και με το βλέμμα ναν την αγκαλιάσουνε 
όπως κανείς θ᾽ αγκάλιαζε ερωμένη·

που, άνεργοι, ανώφελοι και πένθιμοι, 
ως κάτι τις να χάσανε, γυρνάνε 
μες στα λιμάνια αργοί, κι αμίλητοι 
τα πλοία που σαλπάρουνε κοιτάνε ·
που, μοναχοί, ψαρεύουν στους ακρόμωλους 
το για τα σκισμένα δίχτυα διορθώνουν, 
είτε, στον άμμο απάνω, μ' επιμέλεια 
τα τρύπια καραβόπανα μπαλώνουν,

(μονάχα σε δουλειά, λες, για να βρίσκουνται 
και να 'χουν με τη θάλασσα να κάνουν), 
και που βοηθάν τις βάρκες όπου φύραναν 
απ' τα νερά στον άμμο να τις βγάνουν, 
και που, με το λυκνάρι, μπρός στο τζάκι τους, 
μες στα μεγάλα των χειμώνων βράδια, 
με υπομονή κι αγάπη για τ' αγγόνια τους 
είτε γι᾽ αυτούς; — μικρά φτιάνουν καράβια,

σαν ήμασταν παιδιά, μας διηγήθηκαν, -
καπνίζοντας την πίπα τους αγάλι 
κι απλώνοντας τα γέρικα τα χέρια τους 
να τα ζεστάνουν πάνω στο μαγκάλι, 
τις νύχτες που ο αγέρας, έξω, λύσσαζε 
κι η θάλασσα στους βράχους εχτυπούσε 
κι ύστερα, σα βουνά να καταρρέανε, 
τρομαχτικά και άγρια αντιβοούσε- ,

σαν ήμασταν παιδιά, μας διηγήθηκαν 
πως μια γλυκιά ανοιξιάτικην ημέρα, 
γεμάτη φως κι ειρήνη, που το πλοίο τους, 
με τα πανιά ανοιγμένα στον αγέρα, 
καμαρωτά γλιστρούσε σε μια θάλασσα 
που πρώτη τους φορά την ταξιδεύαν 
και που άλλο απ' ουρανό και από πέλαο 
τα μάτια τους, στηλά, δεν αγναντεύαν, 

είδανε, ξάφνου, μακριά, στην πλώρη τους, 
σα μια μεγάλη πέτρα σμαραγδένια, 
κάτου απ' τον ουρανό τον καταγάλανο 
κι απάνου απ' τα νερά τα ζαφειρένια, 
ένα Νησί! Κατάμονο, κατάφυτο, 
πανέμορφον, εφάνταζε στον ήλιο, - 
στα σύνορα του κόσμου!- , σα να ήτανε 
της γαλανής της Χίμαιρας βασίλειο!

Όσο το πλοίο, οργώνοντας τη θάλασσα, 
καμπυλωτά στα κύματα γλιστρούσε 
και στο νησί το θρυλικό πλησίαζε, 
η αύρα στα πανιά τους τραγουδούσε, 
άπειροι γλάροι γύρω απ' τα κατάρτια τους 
μέσα στο φως, κατάλευκοι, πετάγαν 
κι από μακριά τους έρχουνταν αρώματα 
από λουλούδια που τους εμεθάγαν,

κι εβλέπανε τα κύματα που αγκάλιαζαν 
τις αμμουδιές, τους βράχους, πριν πεθάνουν, 
με χίλιες ιριδώσεις να το ζώνουνε 
και με αφρούς στεφάνι να του κάνουν, 
ενώ μες στην υδάτινη επιφάνεια, 
μαζί με των ανθών την ευωδία, 
σκορπίζονταν, υπέροχη, πρωτάκουστη, 
απ' τ' άγνωστο νησί μια μελωδία!

Κι οι ναυτικοί, που απάνου στο κατάστρωμα 
το μάγο το τραγούδι είχε στηλώσει, 
θαρρούσαν πως εζούσαν ένα όνειρο 
- κι ετρέμανε μην τύχει και τελειώσει 
ενώ το πλοίο, τρίζοντας ολάκερο, 
μονόπαντα στα κύματα γλιστρούσε,
τόσο αλαφρό και γρήγορο, που νόμιζες 
πως πουλί και πως πετούσε...

Σα φτάσαν σ᾽ ένα κόλπο που ανοιγότανε 
πλατύς ως αγκαλιά ερωτευμένη 
κι η αύρα που τους έσπρωχνε σταμάτησε 
σα να 'ταν απ' το δρόμο κουρασμένη, 
είδαν μια ρόδινη αμμουδιάν αντίκρυ τους 
απ' το χρυσό το ηλιόφωτο λουσμένη, 
οπού απλωνόταν έρημη κι απέραντη, 
από αιωνόβια δέντρα κυκλωμένη·

χρυσοί καρποί κρεμόντουσαν στους κλώνους των 
κι ένας λαός πουλιά εκελαιδούσαν 
και τα λουλούδια, τους κορμούς των που έζωναν, 
βαριά ως αφιόνι αρώματα σκορπούσαν, 
ενώ εδώ κι εκεί στον κόλπο πρόβαλλαν 
μικρόβραχοι γυμνοί, φυκοστρωμένοι, 
που τ᾽ απαλό το κύμα τους εχάιδευε 
κι ήταν με μια δαντέλα αφρών ζωσμένοι...

Σαν έριχναν την άγκυρα στ᾽ ακύμαντα 
μπλάβα νερά του κόλπου κι απορούσαν, 
εκείνες που τραγούδαγαν τι να 'γιναν 
και τάχα γιατί πιά δεν τραγουδούσαν, 
είδαν πίσω απ' τα βράχια να προβάλλουνε 
κεφάλια γυναικών και να κοιτάνε, 
κι απλώνοντας τα χέρια για χαιρέτισμα, 
γλυκά, προκλητικά να τους γελάνε!

Σε λίγο πέφταν όλες τους στη θάλασσα 
και, πότε η μια την άλλη ξεπερνώντας, 
μελωδικά γελώντας κι ανακράζοντας, 
εκύκλωναν το πλοίο κολυμπώντας 
- ενώ πίσω τους κάποτε αναπήδαγαν 
και τα νερά με πάταγο χτυπούσαν 
ουρές ψαριών μεγάλων, λες και ήτανε 
σμάρια δελφίνια που τις κυνηγούσαν...

Σαν πίδακες νερών από τη θάλασσα 
εκτόξευαν τα ολόγυμνα κορμιά τους: 
το φως της μέρας είχανε στο πρόσωπο 
και τη βαθιά τη νύχτα στα μαλλιά τους. 
Το θείο τους χαμόγελον ιλάρωνε 
σαν άνοιξη τα πάντα - πέρα ως πέρα: 
ήταν σαν να λουλούδιαζεν η θάλασσα 
κι ήτανε σα να γιόρταζεν η μέρα.

Καθώς με γλάρων σφαδασμούς επαίζανε 
είτε σαν κύκνοι αρμονικοί γλιστρούσαν, 
μπράτσα κρουστά, ώμοι χυτοί, κοιλιές στρωτές 
και στρογγυλοί γλουτοί λαμποκοπούσαν ·
κι άλλες, που πάνω στα νερά ξαπλώνονταν 
σαν οδαλίσκες άνεργες κι ωραίες, 
αφήναν να προβάλλουν απ' τη θάλασσα 
τα στήθια τους σα δυό κλειστές νυμφαίες...

Κι οι ναυτικοί, σκυμμένοι απ' το κατάστρωμα, 
σαν πάνω από ένα θάμα λες σκυμμένοι, 
ακίνητοι, κρατώντας την ανάσα τους, 
κοίταζαν τις Σειρήνες μαγεμένοι. 
Είχαν ξεχάσει πιά από πούθ᾽ ερχόντουσαν, 
για που πηγαίναν το 'χανε ξεχάσει: 
θαρρούσαν πως μ' αφιόνι αποκοιμήθηκαν 
κι είχαν ξυπνήσει σε μιάν άλλη πλάση...

Κανείς τους δε μιλούσε — και καθένας τους 
είχε τους άλλους όλους λησμονήσει:
- όλη η ψυχή τους ήτανε στα μάτια τους, 
έτοιμη προς εκείνες να πηδήσει. 
Φτεροκοπούσε ο πόθος μες στα στήθια τους, 
όπως πουλί μες σε κλουβί κλεισμένο, 
κι εκύλαγε βαρύ μέσα στις φλέβες τους 
το αίμα σα μολύβι εναλυωμένο.

Λάγνες εικόνες πέρναγαν και θόλωναν 
τα μάτια τους, καθώς στηλά κοιτούσαν 
τις θείες των γυμνότητες, που ορθώνονταν 
απ' τα νερά και τους επροκαλούσαν ·
καί μες στο ξύπνιο τ' όνειρό τους νιώθανε 
πως έσφιγγαν, χαιδεύανε, φουχτιάζαν
τ᾽ άσπρα κορμιά τους που τους επροσφέρνονταν 
- κι απ' άρρητη ηδονήν ανατριχιάζαν!
.........................................................

ΤΟΥΣ ΝΑΥΤΕΣ ΣΥΛΛΟΓΙΖΟΥΜΑΙ...

Τους ναύτες συλλογίζουμαι που πάντα ταξιδεύουν 
σε θάλασσες αλαργινές με ξενικά καράβια, 
και τη φριχτή τους μοναξιά σαν, άνεργοι στην πλώρη, 
κοιτάν να κατεβαίνουνε τα ωκεάνεια βράδια!

Τους βλέπω στις μονότονες τις ώρες της γαλήνης, 
όταν δεν έχουν τίποτα στη γέφυρα να κάνουν, 
ν' ανοίγουνε τους σάκους τους που 'ν' όλο τους το είναι, 
(τάχατες πως σκοπεύουνε σε τάξη να τους βάνουν),

κι από τα βάθη τους αργά και τρυφερά σουγιάδες, 
δεκάρες, πιστοποιητικά και καρτ-ποστάλ να βγάζουν, 
μαζί με γράμματα παλιά και με φωτογραφίες, 
που κάθουνται νοσταλγικά καιρό και τις κοιτάζουν...

Τους βλέπω, σαν αράζουνε σε μακρινά λιμάνια, 
ντυμένοι κυριακάτικα δυό δυό να συργιανάνε 
στους δρόμους τους παράλιους και, με τον ίδιο πόθο, 
τα καταστήματα η τις γυναίκες να κοιτάνε...

Κι όταν καμιά τους σταματάει, κουνώντας τους γλουτούς 
        της,
ευγενικά και σοβαρά στη μέση να τη βάνουν, 
κι ακολουθώντας την αργά, να μην ξεχνάν ωστόσο 
με λέξεις και με νεύματα παζάρια να της κάνουν!

ΤΟ ΜΑΤΑΙΟ ΤΡΑΓΟΥΔΙ ΤΗΣ ΜΑΤΑΙΗΣ ΑΝΑΜΟΝΗΣ

- Βρέχει!...

Όλα θαμπά είναι κι όλα κρύα 
και θλιβερή —ώ, πόσο!— η μελωδία, 
που παίζει σιγανά πάνω στο πιάνο 
η κυρία που κάθεται από πάνω...

- Βρέχει!...

Μια κρύα ανατριχίλα διατρέχει 
το κορμί μου. - Πως μυρίζουν 
βαριά τα ρόδα, που με τάξη βάζω 
στο φαρφουρένιο του τζακιού μου βάζο!

(Δε θα 'ρθει...
Η βροχή θα την εκράτησε στο σπίτι. 
Η μητέρα της, κοιτάζοντας να πέφτει 
το νερό, 
θα της είπε: - Που θα πας με τέτοιον άθλιο καιρό;)

Για να περάσει η ώρα, ξεφυλλίζω 
κάποια ποιητικήν 'Ανθολογία... 
(Αν μ' αγαπάει πραγματικά, θα βρήκε, 
για να 'βγει, κάποια δικαιολογία...)

Πόσον καιρό που αγαπιόμαστε; 
Ήταν το περασμένο καλοκαίρι... 
Στο Λουξεμβούργο την πρωτόειδα, σαν ετάγιζε 
ένα άσπρο σ' ένα μπάγκο περιστέρι...

Όταν στο μπάγκο εκείνον επλησίασα, 
το περιστέρι επέταξε με τρόμο
-θυμάμαι ακόμα τη ματιά που με κεραύνωσε, 
μία λοξή ματιά, πίσω απ' τον ώμο...

-Βρέχει!...

Αν δεν έρθει, 
θα της γράψω ένα γράμμα θυμωμένο 
και θα της στείλω πίσω το «στυλό» 
που μου ᾽χε, στη γιορτή μου, χαρισμένο...

Η κυρία που κάθεται από πάνω 
παίζει τώρα στο πιάνο 
ένα «Νοκτούρνο» του Σοπέν γεμάτο πόνο...

Τον περασμένο χρόνο 
δεν αργούσε ποτέ στα ραντεβού της. 
Φέτος: πότε η μητέρα της αρρώστησε, 
πότε είναι η γιορτή του αδελφού της!...
-Βρέχει!...
Καμπάνες δειλινές μακριά χτυπάνε... 
Τα τραμ μ' ένα κουδούνισμα εκνευριστικό 
περνάν γοργά, γεμάτα, μέσα στη βροχή, 
δίχως στη στάση μας να σταματάνε...

(Να 'ξερα πως δε θα 'ρχονταν, θα πήγαινα
στον κινηματογράφο για στο καφενείο ·
ή θα περνούσα για να ιδώ μην έχω γράμματα 
στο συνοικιακό ταχυδρομείο...)

- Αληθινά, δεν ξέρω γιατί κάθουμαι. 
Δε θα 'ρθει πλέον τώρα: 
έπρεπε να 'ναι εδώ από τις τρεις 
και είναι πέντε η ώρα!...

Μα που να βγεί και που να πάει κανείς 
μ' αυτή την υγρασία... 
- Να 'χα λεφτά, θα έφευγα, θα πήγαινα 
για όλη τη χειμωνιά στην Ιταλία!

Στην Ιταλία!... Ώ, τι κλίμα εξαίσιο! 
Γαλάζιος ουρανός! Στην Πομπηία 
να δεί κανείς τις αρχαιότητες 
ή σε μια γόνδολα, στη Βενετία, 
να σχίζει τα κανάλια όλη την ώρα 
με μια θερμή στο πλάι του σινιόρα...
Όλα αυτά είναι ωραία! Μα τι κρίμα, 
το αναγκαίο να μην έχεις χρήμα!

Η κυρία που κάθεται από πάνω 
βαρέθηκε να παίζει πιάνο...

Η ΓΥΝΑΙΚΑ ΠΟΥ ΘΑ 'ΡΘΕΙ

Γυναίκα, εσύ που 'ναι να 'ρθείς μια μέρα στη ζωή μου, 
άγνωστη που σε καρτερώ πιστά, μ' εμπιστοσύνη, 
- που θα μου δώσεις για να πιώ μέσα στις δυό σου
                φούχτες 
τον έρωτα, έτσι σα νερό που ρέει από μια κρήνη,

θα 'ρθείς χινόπωρο, άνοιξη θε να 'ρθεις, - δεν το ξέρω -
ξέρω μονάχα πως θα 'ρθείς σα μια ξενιτεμένη ·
θα 'χεις στα μάτια τη χαρά του Γυρισμού, και θα 'ναι 
απ' το ταξίδι σου η γλυκιά μορφή σου κουρασμένη.

Θε να σε μπάσω σπίτι μου κρατώντας σε απ' το χέρι, 
θ᾽ ανοίξεις τα παράθυρα πλατιά για να 'μπει η μέρα, 
θα διορθώσεις απαλά τ' άνθια στην εταζέρα·

κι αφού κοιτάξεις γύρω σου κι όλα τ' αναγνωρίσεις, 
θα 'ναι ως να συνεχίζουμε και πάλι, ευτυχισμένοι, 
μία ζωήν από καιρό πολύν αρχινισμένη...

ΜΕΝΟΥΕΤΟ
Ένας πιερότος, κάτου απ' το φεγγάρι, 
μέσα σ' ένα πάρκο έρμο, στοιχειωμένο, 
παίζει στην κιθάρα, -μόνος μες στη νύχτα- ,
ένα μενουέτο σιγανό, θλιμμένο.

Και στο έρμο πάρκο που θρηνεί ο αγέρας, 
που σιγανοπέφτουν τα ξερά τα φύλλα, 
που ξυπνούν -ακούτε; - στις δεξαμενές τους 
τα νερά με μία κρύα ανατριχίλα·

πάνου στα παρτέρια, που λευκάζουν κάτου 
απ' το φως που χύνει το αχνό φεγγάρι, -
βλέπετε; —, χορεύουν στο ρυθμό τον πλάνο 
κάποιες σιλουέτες ευγενών με χάρη...

Οι μορφές τους είναι κέρινες, το χρώμα 
προ των μεταξωτών τους σαν ξεθωριασμένο ·
οι ματιές τους είναι γυάλινες, στα χείλια 
το χαμόγελό τους μοιάζει παγωμένο...

Ω! κρυφτείτε πίσω απ' τ' αρχαία δέντρα, 
μη και ο πιερότος πάψει την κιθάρα, 
μήπως και σβηστούνε μες στη στοιχειωμένη 
νύχτα οι Κυρίες μ' άφωνη τρομάρα·

γιατί πιά δε θα 'βγουν μεσ' στο έρμο πάρκο 
απ' τα μνήματά τους οι παλιοί Αυθεντάδες, 
να ξαναχορέψουν κάτου απ' το φεγγάρι 
με τις πεθαμένες, όμορφες Κυράδες...


Η ΛΑΙΔΗ ΟΥΚΟΥΛΕΛΕ

I
 
Τη λαίδη Ουκουλελέ μέσα στον κόσμο 
σα θησαυρό χαμένο αναζητάω... 
Άλλο σκοπό δεν έχω στη ζωή μου: 
ασύλληπτη φρεγάτα κυνηγάω, 
τη λαίδη Ουκουλελέ που αγαπάω...
II
Ατίθαση, παράξενη κι ωραία, 
δίχως να πεί γιατί, και το που πάει, 
παράτησε μια μέρα το νησί της 
και τώρα μες στον κόσμο τριγυρνάει 
-σα μια ψυχή που αιώνια αποδημάει...

Κι από τα τότε απάνω στο νησί της 
σα μια κακιά ν' απλώθη επιδημία: 
Σκοτείνιασ᾽ η ζωή, και οι ανθρώποι 
σε μια βαριά επέσαν αθυμία 
-κι ούτε ζητάνε λύτρωση καμία...

Τους βρήκα να γυρνάνε στ᾽ ακρογιάλια 
άσκοπα σαν πικροί ναυαγισμένοι, 
να λυώνουν απ' τον πόνο τα κορμιά τους, 
κι όταν παγκόσμια η νύχτα κατεβαίνει, 
να κλαίνε κάτω απ' τ' άστρα απελπισμένοι.

Του Ειρηνικού ο άσωτος ο ρόχτος 
σαν πόνου μουγγητό βαθύ αντηχούσε, 
οι πίθηκοι χτικιάζανε στα δάση,
που δεν τη βλέπαν πλέον να περνούσε -
και κάθε τις το άλλο αναρωτούσε:

-Η λαίδη Ουκουλελέ γιατί να φύγει,
αφού φαινόταν τόσο ευτυχισμένη; 
Αφού το κάθε τι μας αγαπούσε 
κι ήταν για μας η πιο αγαπημένη; 
Τι αναζητάει εκεί που θα 'ναι ξένη;

-Πως έγινε και άλλαξε η ψυχή της, 
αφού οι δικές μας ίδιες έχουν μείνει, 
πως έγινε να θέλει κάτι που ήταν 
αδύνατο σε μας κοντά να γίνει, 
αφού και θα πεθαίναμε για κείνη;

III

Ώ λαίδη Ουκουλελέ, που να 'σαι τώρα;
.................................................................

ΑΝ ΝΟΣΤΑΛΓΩ

Άν νοσταλγώ - δεν είναι εσάς, αγάπες περασμένες, 
και τις στιγμές τις ευτυχείς μαζί σας που έχω ζήσει!
- Τα ρόδα σας τα μάρανα στα χέρια μου και τώρα 
μέσα στης Μνήμης το παλιό βιβλίο τα 'χω κλείσει.

Μα είναι κάποιες άγνωστες, περαστικές γυναίκες,
που μια στιγμή σταυρώσανε το βλέμμα τους μαζί μου! 
-Τέτοιες, που μείναν ο γλυκύς κι ανέφικτός μου πόθος, 
ενώ -ποιος ξέρει!- θ᾽ άλλαζαν για πάντα τη ζωή 
          μου!...

Αν νοσταλγώ - δεν είναι εσάς, πόλεις όπου έχω ζήσει, 
πόλεις που σας εγνώρισα και που σας έχω αφήσει, 
μα κείνες, ταξιδεύοντας, που αντίκρισα ένα βράδυ

κι είδα -μακριά- τα φώτα τους τ' άπειρα να χορεύουν 
(που ήταν σα να με φώναζαν, που ήταν σα να μου 
            γνεύουν!)
και που το πλοίο προσπέρασε, πλέοντας στο σκοτάδι...

ΛΙΑΚΑΔΑ ΧΕΙΜΩΝΙΑΤΙΚΗ ΜΙΑΣ ΚΥΡΙΑΚΗΣ

Σ' αυτή τη μελαγχολική και νοικοκυρεμένη 
του πληχτικού απογέματος της Κυριακής αργία, 
πάνου απ' την πόλη, ω ράθυμες, λοξές του ήλιου αχτίνες, 
χύνετε τη θλιμμένη σας και τη χλωμή μαγεία!
Λιακάδα χειμωνιάτικη! Τα τραμ περνάν γεμάτα 
κόσμο που πάει στα εξοχικά κέντρα να διασκεδάσει 
πίνοντας μπίρα η τρώγοντας γλυκά αποπετρωμένα, 
κι άλλους που παν να πλανηθούν μες στα γυμνά τα δάση.

Στους δρόμους εχυθήκανε οι κλασικές φαμίλιες 
των υπαλλήλων, που αργές και σοβαρές περνάνε: -
εκείνος είναι με γυαλιά, πληθωρική είν' εκείνη, 
κι από το χέρι το ραιβό παιδάκι τους κρατάνε.

Γύρω απ' το κιόσκι, όπερες και θούρια που παίζει 
η μπάντα η στρατιωτική, πληθαίνουν οι διαβάτες 
κι όρθιοι κι ακίνητοι ακούν μ' εμβρίθεια, κουνώντας 
αγάλια το κεφάλι τους και ρυθμικά· οι εργάτες, 
σέρνοντας τις γυναίκες τους και τα μικρά παιδιά τους, - 
τις Κούλες τις αναιμικές, τους τσιμπλιασμένους 
            Νίκους - ,
αμίλητοι, χαζεύοντας στο κάθε βήμα, πάνε 
στον Κήπο το Ζωολογικό να δούνε τους πιθήκους.

Στους πάγκους τους δημόσιους οι ξαπλωμένοι αλήτες
παίρνουνε πόζες ράθυμες, βρώμιοι, κουρελιασμένοι, 
-άλλοι κοιμούνται με ανοιχτό το στόμα, άλλοι
τανυώνται 
και ξύνονται μ᾽ απόλαψη όσοι είναι ψειριασμένοι...
Λιακάδα χειμωνιάτικη! Κι ο νούς μου πάει εμένα 
στις έρημες ακρογιαλιές, οπού σαπίζουν φύκια, 
σε μώλους επαρχιακούς, σε ξεχασμένους μώλους, 
που νανουρίζονται απαλά τα γέρικα καίκια,

στα δάση τα κατάγυμνα, γεμάτα ξεροκλάδια, 
που πλέον δεν τα κατοικούν οι Φαύνοι κι οι Δρυάδες, 
και στα κοράκια που βραχνά και που θλιμμένα κρώζουν 
πάνου από τις απέραντες και τις νεκρές κοιλάδες.

Ο νούς μου στις χειμερινές πηγαίνει λουτροπόλεις, 
γεμάτες φως, κατάλευκες στη θάλασσαν εμπρός, 
-στις ξένες στα μπαλκόνια τους που ακίνητες 
          ρεμβάζουν,
με το κεφάλι ανάγερτο σα να ρουφάν το φως,

στα πάρκα, οπού σαπίζουνε τα πεθαμένα φύλλα 
μες στις στεγνές δεξαμενές και που, στην ησυχία, 
τ' αναβρυτήριο φλυαρεί μάταια, κλαίν οι βρύσες 
και τη στερνή αναδίνουνε τα ρόδα ευωδία!...
Λιακάδα χειμωνιάτικη! Κι ο νούς μου πάει εμένα 
στην περασμένη κι άζητη ζωή μου, ενώ κοιτάνε
ρεμβά τα μάτια μου το φως, τα σπίτια και τους δρόμους 
και, κάτω, τους ανώνυμους διαβάτες που περνάνε.

Και, μες στη μελαγχολική και νοικοκυρεμένη 
του πληχτικού απογέματος της Κυριακής αργία, 
ενώ στην πόλη οι ράθυμες, λοξές του ήλιου αχτίνες 
χύνουνε τη θλιμμένη τους και την ωχρή μαγεία,

οι αναμνήσεις μου οι παλιές κι οι πράες νοσταλγίες-
όσα στο νού μου, ως σε παλιό κομό, ήταν κλεισμένα, 
βγαλμένες απ' τη μούχλα τους στο χειμωνιάτικο ήλιο, 
στεγνώνουν σαν ασπρόρουχα φτωχά και μπαλωμένα!

ΟΡΑΜΑ ΕΛΛΗΝΙΚΟ

Κάποτε που την Αργική περνούσαμε κοιλάδα, 
χρυσή μέσα στο φως 
κι ήτανε καταγάλανος, γαλήνιος κι ωραίος 
μακριά ο 'Αργολικός,

κι η γης θυμάρι μύριζε και μεστωμένα στάχια 
κι απ' άκρη σ᾽ άκρη ο κάμπος, 
στη θερινήν ειρήνη του, γεμάτος ροδοδάφνες, 
ήταν γλυκό ένα θάμπος,

άξαφνα σωριαστήκανε τα σύγνεφα της μπόρας 
απάνου απ' την κοιλάδα 
κι η φύση που σκοτείνιασε σε μια στιγμήν επήρε 
μια ανήσυχη αγριάδα.

Ένας τεφρός απλώθηκε πάνω στους λόφους πέπλος 
κι ενύχτωσεν η ώρα ·
κι ενώ μπουμπούνιζε βαριά και τα πουλιά σωπαίναν, 
εξέσπασεν η μπόρα!

Ήταν σα να 'χε της βροχής το πνεύμα αφηνιάσει 
από τρελή χαρά: 
κι ως να 'τρεχε, να χόρευε και να τσαλαβουτούσε 
μες στα θολά νερά·

στην άξαφνη τη λύσσα του γονάτιζε τα στάχια, 
έδερνε τα καλάμια, 
τσάκιζε κλώνια κι έβιαζε στις κοίτες των χειμάρρων 
να τρέχουν τα ποτάμια!

Κι ενώ εμείς, περίτρομοι, εψάχναμε να βρούμε 
απ' την περαστική 
βροχή ένα καταφύγιο, είδαμε ξάφνου εμπρός μας 
μια νέα χωρική,

ακουμπισμένη στον κορμό κισσόπλεχτου πλατάνου, 
που απάνου στο κεφάλι 
είχε, για να μη βρέχουνται τα ξέπλεγα μαλλιά της, 
ένα κουρέλι βάλει

και που, με τ' άσπρα πόδια της γυμνά ίσαμε το γόνα, 
γαλήνια μας κοιτούσε, 
κι αφήνοντας να φαίνουνται οι στρογγυλοί της ώμοι, 
μας εχαμογελούσε!

Κι ήταν το μάγο τ᾽ όραμα τόσο όμορφο και πλάνο 
στην άγρια εκείνην ώρα, 
που μείναμε κοιτάζοντας εκστατικοί και δίχως 
να νιώθουμε τη μπόρα,

ενώ σκιρτούσε μέσα μας ωσάν πουλί η χαρά, -
Ελλάδα , Ελλάδα, Ελλάδα! - , 
γιατί εφύλαξες για μας το θαύμα αυτό: να ιδούμε 
την τελευταία Δρυάδα!

ΚΗΦΙΣΟΔΟΤΟΣ

Στο βγενικό αρχοντόπουλο τ' Αργους πηγαίνει ο νούς 
          μου,
στο πονεμένο και γλυκό παιδί των έξι χρόνω
- κι η σκέψη μου, χάδι χεριού στους βόστρυχούς του
          πάνω, 
βαραίνει μηδ' όσο πουλί σ᾽ ακρίσιο δέντρου κλώνο.

Το πρόσωπό του τόσο αχνό και λεπτοκαμωμένο 
και των μαλλιών το χτένισμα τόσο συγυρισμένο, 
που λέω, μαντεύοντας θερμή μιάς μάνας τη φροντίδα, 
πως θα 'τανε μονάκριβο και πολυαγαπημένο.

Ο θάνατος από μικρό θα το 'χε σημαδέψει, 
γιατί φαίνεται να 'τανε σαν τα παιδάκια εκείνα 
με την πνοή την αλαφριά καθώς μιάς πεταλούδας 
που εκοιμήθη ανάμεσα σ' ολανοιγμένα κρίνα,

σαν τα παιδάκια που ένστικτα νιώθουν πως δε θα ζήσουν 
και που δεν έχουνε καρδιά να παίξουν, να χαρούνε, 
μα κάθουνται ώρες φρόνιμα    - φτωχά! - και ξεχασμένα 
κι απ' όλα μόνο των γονιών τα χάδια προτιμούνε ·

πώχουνε βλέμμα σοβαρό μαζί και πονεμένο 
και στη μορφή μιάν ένθεη χυμένη καλωσύνη, 
πώχουν την κατανόηση μεγάλων κι αγαπάνε, 
εκείνους όπου τ' αγαπάν πολύ, μ᾽ ευγνωμοσύνη...

Θα πέθανε αφού ολάκερους θα βασανίστη μήνες 
μ' εκείνη τη σπαραχτική υπομονή στον πόνο, 
οπού στις εξαντλητικές, μαρτυρικές αρρώστιες 
οι πολύ γέροι δείχνουνε και τα παιδάκια μόνο.

Και το χαμόγελον οπού φωτίζει τη μορφή του, 
στού τάφου του τ' ανάγλυφο που μας τον παριστάνει, 
—τόσο γλυκό, μα και μαζί και τόσο κουρασμένο- ,
 θα 'τανε το χαμόγελο που, λίγο πριν πεθάνει,

κοιτάζοντας στερνή φορά πάνω του τους γονιούς του, 
με κόπο θα προσπάθησαν τα χείλια να διαγράψουν, 
για να τους δείξει την πολλήν αγάπη που τους είχε 
κι ίσως ότι δεν πόναγε, -τάχα- , για να μην κλάψουν!

ΑΛΛΟΤΕΣ ΚΑΙ ΤΩΡΑ

I

Στο σπίτι μας σα γύριζα, παλιά, το πατρικό, 
οι ορτανσίες της αυλής ήταν παραταγμένες 
ωσάν μικρές μαθήτριες για μιάν υποδοχή 
με ρόδινα και γαλανά φορέματα ντυμένες.

Και τα λουλούδια θριαμβικά που άνθιζαν στα πεζούλια, 
καθώς η αύρα τ᾽ άπειρα κεφάλια τους κινούσε, 
ήταν σαν ένας χαρωπός, γιορταστικός λαός, 
οπού συνωστιζότανε και να με ιδεί ζητούσε.

Κι ήταν το σπίτι ολάνοιχτο σα μια πλατιά αγκαλιά, 
συγυρισμένο και λευκό για την αναμονή μου 
και στο σκαλί η μητέρα μου που φώναζε: -Παιδί μου!

Κι έμοιαζα, αλήθεια, μ' όμορφο και νέο Βασιλιά, 
οπού ήτανε σε πόλεμο – και, θριαμβευτής πιά τώρα, 
μες στην παραμυθένια του γύριζε πάλι χώρα...

II

Τώρα που γύρισα, κλειστή βρήκα την πόρτα του σπιτιού 
και τα λουλούδια, απότιστα, τα βρήκα μαραμένα·
ο Θάνατος που πέρασε πήρε μαζί του τα κλειδιά 
κι ήτανε τα παράθυρα βαριομανταλωμένα.

-Είχαν φυτρώσει εδώ κι εκεί άγρια χορτάρια στην αυλή 
και μούχλα πράσινη οι βροχές απλώνανε στους τοίχους 
της νέκρας η επίσημη παντού βασίλευε σιγή 
-και ξύπναγαν φρικιαστικούς τα βήματά μου ήχους.

Κι ήταν ως τίποτα να μη με γνώριζεν εμένα·
τα έπιπλα ήταν παγερά κι αυτά σαν πεθαμένα 
και πουθενά μια γνώριμη φωνή κι αγαπητή.

Κι έμοιαζα, αλήθεια, βασιλιά, γέρο και νικημένο,
που όλοι τον είχαν οι αυλικοί ξάφνου εγκαταλειμμένο 
κι είχανε πάει με το σκληρό και Μαύρο Νικητή...

ΕΡΩΤΙΚΑ

I

Δεν μπορώ να ξέρω, δε μπορώ να πω
αν θα σ' αγαπώ 
ίσαμε να φτάσω στη στερνή μου ώρα, 
όπως, κι όσο, τώρα ·

μητ᾽ ο έρωτάς μου, που σα ρόδο ανθεί, 
αν θα μαραθεί 
πάλι σαν το ρόδο που το καίει το θέρο, 
δε μπορώ να ξέρω.

Ό,τι ξέρω είναι πως, απ' την ημέρα 
που έγινες δική μου, 
άνοιξαν κλεισμένες πύλες - και το Θαύμα 
μπήκε στη ζωή μου!

Όλα αλλάξαν όψη απ' το φως που εντός μου 
άπλωσ᾽ η χαρά, 
σαν στους βαλτοτόπους που τους πλημμυρίζουν 
ζωντανά νερά.

Έχω πιά ξεχάσει όσα νοσταλγούσα 
κι ο,τι είχα ποθήσει, 
σα να με φτερώνει μια καινούρια νιότη 
που δεν έζω ζήσει!

Τη ζωή τη βλέπω σάμπως μέσα από να 
μαγικό γυαλί!
κι απ' ο,τι ζητούσα μου έδωσ᾽ η 'Αγάπη 
τόσο πιο πολύ,

που να λέω, αν όπως ήρθε μιάν ημέρα 
φύγει πάλι πίσω 
και μ' αφήσει μόνο κι όπως ήμουν πρώτα, · 
- κάλλιο να μη ζήσω!

II

Σαν τρεχαντήρι, που βαριά στο δρόμο του μπουνάτσα 
το βρήκε κι ακινήτησεν - έτσι ήταν η ζωή μου: 
ο ίδιος πάντα έρημος ορίζοντας μπροστά μου 
και στο τιμόνι, ανώφελος πιλότος, η ψυχή μου...

Κι ήρθες Εσύ, και τα πανιά φουσκώσανε και πάλι, 
σαν άξαφνο, κι ανόλπιστο, να πήρε μαιστράλι· 
και τώρα μέσα στο γλαυκό το πέλαο γλιστράει 
γοργό το τρεχαντήρι μου - κι όπου το πας, ας πάει!

III

Με σπίτι έμοιαζε η ζωή μου 
από καιρό παρατημένο, 
μ' άδειο ένα σπίτι που ρημάζει, 
αφρόντιδο, μανταλωμένο·

κι ήρθες, Αγάπη, μιάν ημέρα, 
όπως ο κύριος ο παλιός, 
που γύρισε άξαφνα απ' τα ξένα 
κι ανοίγει διάπλατα στο φως

τα σκεβρωμένα παραθύρια 
και μπαίνουν μέσα οι μυρουδιές 
κι όλο το θάμπος της ημέρας· 
ενώ στις έρημες γωνιές,

που οι ανεμπόδιστες αράχνες 
οι μαζωμένες από χρόνια 
υφαίναν τα φριχτά τους δίχτυα, 
ξανά γυρνάν τα χελιδόνια...

IV

Δεν είμαι εγώ που τη ζωή σου 
ήρθα σαν ήλιος να φωτίσω: 
το φως στα μάτια μου που λάμπει 
δικό σου - και σ' το στέλνω πίσω!

Του μαγικού του κόσμου αν έχω 
ανοίξει διάπλατη τη θύρα, 
το μυστικό χρυσό κλειδί της 
από το χέρι σου το πήρα.

Κι αν απ' τα βύθη ενός ληθάργου 
βγήκα, σ' εσένα το χρωστάω,
σ' εσένα τους χυμούς που νιώθω, 
τη νέα γλώσσα που μιλάω!

V

Με φόβιζε, άλλοτε, η αγάπη σου, 
τόσο βαθιά, τόσο μεγάλη, 
τόσο σαν πέλαο που απλώνεται 
δίχως να φαίνεται ακρογιάλι.

Στα σκοτεινά τα μάτια σου έβλεπα 
ν' αναρριπίζεται η ψυχή σου, 
σαν το χαμόδεντρο που κρέμεται 
πάνω στο χείλο μιάς αβύσσου.

Τόσο η 'Αγάπη σ' εξουσίαζε, 
τόσο πολύ σε ξεπερνούσε, 
που τη ζωή σου στις παλάμες της 
σαν το πουλί τηνε κρατούσε ·

κι έτσι, ως φωτιά που όλο και φούντωνε 
και που απλωνόταν ολοένα, 
έτρεμα μη ως λαμπάδα σ' έλιωνε 
—κι έκαιγε η φλόγα της κι εμένα!

Τώρα: που οι δυό ψυχές μας έχουνε
έτσι όπως δυό ποτάμια σμίξει, 
που το γυμνό κορμό της ζήσης μου 
τον έχεις σαν κισσός τυλίξει, 

που, όταν σ' εσένα παν οι σκέψεις μου, 
μέσα σε τέτοιο θάμπος πάνε, 
που μοιάζουν περιστέρια κάτασπρα 
στο φως αγνάντια σαν πετάνε,

που τα παλιά και που τα γνώριμα 
μου είναι αδιάφορα και ξένα, 
σάμπως η πριν ζωή μου να 'σβησε 
και μια άλλη ν' άρχισε μ' εσένα·

τώρα, που μου έγινε το στήθος σου 
κι από τον κόσμο πιο μεγάλο 
κι είναι σαν σ᾽ ένα τέρμα να 'φτασα 
που πιο μακριά δε βρίσκεται άλλο,

τώρα που, όσο κι αν μου δίνεσαι, 
σε θέλω πιο πολύ δική μου, 
τώρα που άνοιξε ως παράθυρο 
σ' εαρινό πρωί η ψυχή μου,

κι ένα γλυκό νιώθω τρικυμισμα 
και κελαδάν πουλιά εντός μου, 
- δεν την αλλάζω την αγάπη σου 
με όλες τις χαρές του κόσμου!

VI

Τώρα μονάχα ξέρω τι μου έλειπε, 
τώρα μονάχα ξέρω τι ζητούσα, 
όταν, στον άδειο μπρός μου τον ορίζοντα 
στηλώνοντας τα μάτια, καρτερούσα.

Τώρα μονάχα ξέρω γιατί έλιωνε 
σα μάταιη λαμπάδα η ψυχή μου 
κι όλη η ζωή μου ανούσια μου φαινότανε 
και σάμπως να μην ήτανε δική μου.

Τώρα, που όλα μέσα μου και γύρω μου 
φως ιλαρό τα έχει ευαγγελίσει 
κι ανόλπιστα ως νερό σ' έναν ξερότοπο 
έχει η χαρά στη ζήση μου αναβρύσει ·

που μες στο χειμωνιάτικο τον κάμπο μου 
σα μυγδαλιά λουλούδιασε η καρδιά μου 
κι ορμή, κι από της νιότης δυνατότερη,
τα διπλωμένα ετάνυσε φτερά μου· 

που σα σημαία νίκης ανονείρευτης
υψώθηκε η ψυχή μου κι ανεμίζει 
κι ο στοχασμός μου σαν τ' αναβρυτήριο 
τραγούδια μες στο φως εξακοντίζει·

τώρα που ζω σα μέσα σ' όνειρο, 
που 'ναι ανθισμένη πάντοτε η ματιά μου, 
που ο Έρωτας με σκλάβωσε - και χαίρουμαι 
σα να 'τανε μια νίκη τη σκλαβιά μου·

τώρα μονάχα ξέρω πως, αν άφηνα 
τα χρόνια να περνάνε – και δε ζούσα, 
ήταν γιατί η Αγάπη Σου μου έλειπε, 
ήταν γιατί Εσένα καρτερούσα!...

ΥΜΝΟΣ ΣΤΗΝ ΑΝΟΙΞΗ

I

Πρωί. - Και καθώς άνοιξα διάπλατα στην ημέρα 
άξαφνα το παράθυρο και στάθηκα ορθός, 
Άνοιξη, μπήκες μέσα μου μαζί με τον αγέρα, 
τις μυρωδιές, τα χρώματα και το ιλαρό το φως.

Άνοιξη, μπήκες μέσα μου και φούσκωσε σα δέντρο 
από χυμό υποσχετικό και πλούσιο το κορμί μου, 
- άκουσα μέσα μου λαό πουλιά να τραγουδάνε 
κι είναι πλατάνι που θροεί στην αύραν η ψυχή μου.

Σε είδα να μου χαμογελάς μέσα από τα λουλούδια, 
να μου χαιδεύεις τα μαλλιά με την τρελή την αύρα
- και η χαρά απ' τα στήθια μου ανάβλυσε και εχύθη
ως απ' τους άμμους μιάς πηγής κρύων νερών ανάβρα.

Πως να την πω τέτοια χαρά, πως να την τραγουδήσω, 
τέτοια χαρά που μέσα μου σαν το πουλί σκιρτάει, 
που απλώνεται ως το ρόδινο το φως σε μια κοιλάδα, 
όταν απάνου στην κορφή βουνού ο ήλιος σκάει...

II

Είμαι σαν πάρκο δροσερό, που ζεύγη ερωτεμένα 
περνάνε αργά και χαρωπά, κρατούμενα απ' τα χέρια, 
είμαι σα μια δεξαμενή γεμάτη πυκνούς ίσκιους, 
που στα νερά της έρχουνται να πιούνε περιστέρια.

Είμαι σα μια θεόρατη και φουντωμένη λεύκα, 
όπου αναρίθμητα πουλιά την έχουν κατοικήσει 
και που θροεί κελαίδιστά στο φύσημα του αγέρα, 
είμαι ως το λάλο το νερό που τρέχει από μια βρύση.

Είμαι λουλούδι ολάνοιχτο στο φως, μια πεταλούδα 
που πάνω από τις μυρωδιές πετάει ευτυχισμένη, 
η μέλισσα είμαι που ρουφάει το μέλι των ανθώνων, 
είμαι σα θάλασσα γλαυκή, μέσα στο φως λουσμένη.

Είμαι σαν τον κορυδαλλό που όλο ψηλά ανεβαίνει, 
σαν τα έντομα που από το φως πετάνε μεθυσμένα, 
είμαι ο,τι ζει μες στην τρανή και την αιώνια φύση 
κι είμαι και πάλι η νιότη μου μ' όλα τα περασμένα!

III

Ω Άνοιξη! Ήρθες κι έφυγαν οι έννοιες οι πικρές, 
που ένα χειμώνα κούρνιαζαν μέσα στην κάμαρά μου! 
Μπήκες σα φως σ' ένα κλειστό κι έρημωμένο σπίτι 
και τώρα σα χελιδονιών φωλιά είναι η καρδιά μου.

Σαν το καράβι, που άξαφνα το βρήκε μια μπουνάτσα 
και σταματάει στο δρόμο του · έτσι ήταν η ζωή μου.
—Τριγύρω πάντα ορίζοντας ίδιος, τα ίδια βράχια, 
και στο τιμόνι, ανώφελος πιλότος, η ψυχή μου!

Κι ήρθες!... Και σαν τον άνεμο φούσκωσες τα πανιά μου, 
όπου, πεσμένα, σφάδαζαν, καθώς τα λαβωμένα 
φτερά πουλιού, που μια στιγμήν ανοίγουν να πετάξουν, 
μα ξαναπέφτουν άτονα, βαριά σα μολυβένια.

Και να που τώρα στο γλαυκό το κύμα σα δελφίνι και πάλι το καράβι μου καμαρωτό γλιστράει...
- Ω! Να μπορεί πάντα κανείς, Ψυχή, να ταξιδεύει:
κι αδιάφορο πούθ᾽ έρχεται - κι αδιάφορο που πάει!...
